ת"פ (מחוזי נצרת) 13327-01-12 מדינת ישראל נ' יעקב דויטש (פורסם בנבו, 22.07.2015)
____________________________________________________________________________________________________ www.nevo.co.il ____________________________________________________________________________________________________ תפ (נצ')
13327-01-12‏ ‏ מדינת ישראל נ' יעקב דויטש ____________________________________________________________________________________________________
בית המשפט
המחוזי בנצרת
ת"פ 13327-01-12 מדינת ישראל נ' דויטש
22 יולי
2015
בפני כבוד סגן הנשיא, השופט – תאופיק כתילי
המאשימה
מדינת ישראל
נגד
הנאשם
יעקב דויטש
חקיקה שאוזכרה:
חוק העונשין, תשל"ז-1977: סע'  40ב, 40ג, 40ט(א)(10), 40ט(א)(11), 345(א)(1), 345(א)(3), 345(ב)(1), 346(א)(1), 347(א)(1), 348(א), 348(ב), 348(ד)(1), 40יא(6), 40יג(ב)
מיני-רציו: * בית המשפט גזר את דינו של איש דת שהורשע בביצוע עבירות מין בקטינים, והשית עליו עונש כולל של תשע שנות מאסר בפועל, שנתיים מאסר על-תנאי ופיצוי כל אחד מהמתלוננים. * עונשין – עבירות – עבירות מין * עונשין – ענישה – מדיניות ענישה: עבירות מין בקטינים . הנאשם, איש דת, הועמד לדין בגין ביצוע עבירות מין רבות כלפי ארבעה קטינים, תוך ניצול מעמדו כרב.
. בית המשפט המחוזי גזר את הדין ופסק: הפסיקה התייחסה לחומרה היתרה בטמונה בעבירות מין, להשפעות ההרסניות שיש להן על נפשם של הנפגעים ולצורך בהטלת עונשים מחמירים שישקפו את חומרת המעשים ואת הצורך בהגנה על הקורבנות. כן הוכרה בפסיקה ההשפעה ההרסנית הנלווית לפגיעה כשמדובר בקטינים, אשר נתפסה כבעלת חומרה מיוחדת והוכרו ההשלכות הקשות של הפגיעה על חיי הקרבנות משך ימי חייהם. גם ניצול האמון או ניצולם של יחסי תלות, מרות והשגחה הובא בפסיקה כשיקול משמעותי להחמרה בעונשם של מבצעי עבירות מין בקטינים. במקרה דנן, גדולתו ועוצמתו של הנאשם ביחס לאנשי קהילתו, ואף מחוצה לה, היא שהובילה את המתלוננים והוריהם לתת אמון בנאשם כך שהקטינים נמצאו עמו ביחידות. בנסיבות העניין, נקבעו מתחמי ענישה שונים ביחס לכל אחד מהאישומים, אך נגזר עונש כולל של תשע שנות מאסר בפועל בניכוי המעצר, שנתיים מאסר על-תנאי ופיצוי כל אחד מהמתלוננים בסכום שונה.
החלטה
--- סוף עמוד  1 ---
בכפוף להחלטת איסור פרסום כל פרט מזהה אודות המתלוננים, אני מתיר את פרסום תמצית גזר-הדין שניתן על-ידי היום, בנוסח שיובא להלן ובנוסח זה בלבד.
גזר דין   פתח דבר: 1.                  הנאשם שלפניי הועמד לדין, בגין עבירות מין אשר ביצע בארבעה מתלוננים, שתי קטינות ושני קטינים, בין השנים 2008 ל-2010...
2.                  הנאשם כפר באישומים נגדו. בתום ההליך המשפטי נגדו ובהכרעת דין מפורטת, קבעתי כי הנאשם ביצע את העבירות המיוחסות לו, למעלה מכל ספק סביר, והרשעתי אותו בדין, בביצוע העבירות הבאות: בעילה אסורה בהסכמה, במקרים רבים, עבירה לפי סעיף 346(א)(1) רישא וסיפא לחוק העונשין, התשל"ז-1977 (להלן: "החוק"), מעשה סדום, במקרים רבים, עבירה לפי סעיף 347(א)(1) רישא וסיפא, מעשה מגונה במקרים רבים, לפי סעיף 348(ד)(1) לחוק (באישום הראשון); מעשה מגונה בנסיבות אינוס, עבירה לפי סעיף 348(א) בנסיבות סעיף 345(א)(3) (באישום השני); מעשה מגונה בנסיבות אינוס, עבירה לפי סעיף 348(א) בנסיבות סעיף 345(א)(3) לחוק (באישום השלישי); ומעשה מגונה בנסיבות אינוס, לפי סעיף 348(ב) בנסיבות סעיפים 345(ב)(1) ו-345(א)(1) לחוק (באישום הרביעי).
3.                  בתמצית, ובמסגרת האישום הראשון, נקבע כי הנאשם ביצע עבירות רבות של בעילה אסורה בהסכמה, מעשי סדום ומעשים מגונים, בקטינה... תוך ניצול יחסי תלות ומרות, מעת היותה כבת 15 ועד להיותה כבת 17, במסגרת האישום הראשון. המעשים הרבים והממושכים, כללו גרימה למתלוננת להניח ידיה על איבר מינו, מעל ומתחת למכנסיים, תוך יצירת מצג שווא כי "בכך תירפא", חיבוקים ליטופים ונשיקות, החדרת איבר מינו לאיבר מינה, החדרת איבר המין לפיה של המתלוננת, החדרת אצבעות לאיבר מינה של המתלוננת, כל אלה תוך יצירת מצג שווא כלפי המתלוננת כאילו מדובר ב"הוראה משמיים" ואף בטענה כי בגלגול קודם הייתה אשתו;
במסגרת האישום השני, נקבע כי הנאשם ביצע עבירה של מעשה מגונה בנסיבות אינוס, בקטינה בת 13 וחצי... בהיותם ביחידות בחדר האמבטיה בביתו, חיבק אותה הנאשם חיבוק חזק והתנשף, זאת לאחר ששאל אותה יום קודם לכן אם היא יודעת "מה עושים כשאוהבים" ובאותו מועד הנחה אותו "אני אחבק אותך ואת תחבקי אותי", מעשה שנקטע לאחר שאשת הנאשם קראה לו;
עוד נקבע כי הנאשם ביצע עבירה נוספת של מעשה מגונה בנסיבות אינוס, בקטין בן 13 וחצי... בהיותם במשרדו של הנאשם, עת אחז בזרועותיו של המתלונן, קרבו אליו והצמיד את שפתיו לשפתי המתלונן. בהזדמנות אחרת ביקש מהמתלונן לחשוף בפניו את איבר מינו,
--- סוף עמוד  2 ---
בטענה כי מטרתו הנה לבחון אם צמחו סביבו שערות, שאם כן, יאפשר לו לשמש כחזן בבית-הכנסת, וכן ניסה לגעת באיבר מינו, כל זאת במסגרת האישום השלישי;
במסגרת האישום הרביעי, תואר כיצד פגש הנאשם קטין בן 14 וחצי, במהלך ביקור בקברי צדיקים, והזמין את הקטין להתארח בביתו במהלך חג הסוכות בשנת 2010. בעת שהקטין התארח אצל הנאשם ולן בסוכתו בערב שבת, נכנס הנאשם למיטתו של המתלונן, נשכב על צדו ומאחורי המתלונן, נגע בישבנו, אחז בראשו, נשק ללחיו ואף ניסה לנשקו בשפתיו. למחרת, בהיותם באחד מחדרי ביתו של הנאשם, נכנס הנאשם אל מיטת המתלונן, נשכב לצדו, חיבקו, נגע בישבנו ונישק את פיו. בהמשך ניסה לפתוח את מכנסי המתלונן ולהכניס את ידו מתחתיהם, ללא הצלחה, ובתוך כך חיכך את גופו בגופו של המתלונן במשך כרבע שעה.
4.                  בטרם אפנה להציג את טיעוני הצדדים לעונש, אדרש תחילה לתסקירים שהובאו לפניי, המתארים את מצבם של המתלוננים, נפגעי העבירה, כיום. המידע המובא להלן הנו בתמצית בלבד, על-מנת לשמור ככל הניתן על צנעת הפרט של המתלוננים.
תסקירי נפגעי העבירה: 5.                  ...
6.                  ...
7.                  ...
8.                  .. טיעוני המאשימה: 9.                  המאשימה ביקשה מבית-המשפט להטיל על הנאשם עונש מאסר ממושך, פיצוי משמעותי לנפגעי העבירה, עונש מאסר מותנה וקנס כספי. המאשימה הפנתה לעקרון ההלימה אשר נכלל בחוק העונשין במסגרת סעיף 40ב לו, ועמדה על הצורך בקביעת מתחם ענישה הולם למעשי הנאשם. לאור ריבוי העבירות, והעובדה שהמעשים בוצעו בארבעה מתלוננים שונים, סברה המאשימה כי ראוי לקבוע מתחם ענישה הולם נפרד לכל אחד מהאישומים בהם הורשע הנאשם, אך את מסכת העבירות שבוצעה בכל אחד ממתלוננים, יש לראות כאירוע כולל אחד, בשל הקשר ההדוק בין המעשים. לשם מתן ביטוי לפגיעה העמוקה בכל אחד מהמתלוננים, טענה המאשימה, כי יש להטיל על הנאשם עונשים נפרדים בגין כל אחד מהאירועים, ולהטילם במצטבר זה לזה.
10.              המאשימה עמדה על פגיעת מעשי הנאשם בגופם, בכבודם ובפרטיותם של המתלוננים, ועל חובת המערכת המשפטית להגן על שלומם הגופני והנפשי של קטינים. נטען, כי חומרת
--- סוף עמוד  3 ---
עבירות המין המבוצעות בקטינים נובעת מחילול כבוד האדם, ניצול התמימות וחוסר האונים של הקטין, ומהנזקים הכבדים שנגרמים לנפשם ולתפקודם עקב מעשה העבירה. המאשימה עמדה על חומרת הפגיעה במתלוננים בנסיבות המקרה, כאשר לאור השוני בין עניינם של כל אחד מהמתלוננים, דירגה את הפגיעה בקטינה שעניינה הובא במסגרת האישום הראשון, כפגיעה החמורה והקשה ביותר, עקב התפרשות המעשים על-פני תקופה ממושכת. הגם שהמעשים בה בוצעו בהסכמה, מדובר בהסכמה פגומה, שניתנה מפיה של ילדה כבת 15, הנעדרת כלים כדי להבין את העיוות בקיום מערכת יחסים אינטימית עם הנאשם, שהיה בעיניה ובעיני משפחתה אדם נערץ שעל-פי יישק דבר. כן מדובר במעשים שהנם ברף הגבוה של ניצול מיני. גם הפגיעה בקטין הנזכר באישום הרביעי הנה כבדה וחמורה מזו של שני המתלוננים נוספים, מבחינת רף המעשים המיניים שהנאשם ביצע בו.
11.               עוד טענה המאשימה באשר לנסיבות ביצוע העבירות, כי הן בוצעו תוך הפרת האמון שנתנו הקטינים בנאשם כבוגר וכבעל מעמד רם בקהילתו, בבחינת מורה רוחני. הנאשם פעל תוך ניצול פער הגילאים בינו ובין הקטינים, מרותו ומעמדו בעיניהם, והוביל אותם להימצא עמו ביחידות בכדי שיוכל לבצע בהם באין מפריע את מעשיו המיניים. הנאשם פעל גם תוך ניצול מצוקתם של המתלוננים, שעה שבאו לקבל ברכה, עצה והכוונה, ובחלק מהמקרים תוך ניצול זמינותם בביתו... עצם הפגיעה באוכלוסייה מוחלשת התקבלה בפסיקה כנסיבה מחמירה וכשיקול להחמרה בענישה. עוד נטען כי אין מדובר במעידה חד-פעמית או במעשה בודד, אלא במסכת ממושכת של מעשים, כלפי קורבנות שונים, במקומות שונים בביתו ובחצרו של הנאשם. המעשים הופסקו אך בשל העובדה שאחד המתלוננים אזר אומץ לחשוף את מעללי הנאשם.
12.              בנוגע למדיניות הענישה הנהוגה, טענה המאשימה כי החומרה הרבה הטמונה בעבירות מין הובילה את בתי-המשפט להטיל עונשים משמעותיים אשר ישקפו את הסלידה החברתית מן המעשים ויבטאו את הצורך בהגנה על שלמות גופם וכבודם של הקטינים. אמנם, העונשים שהוטלו נעו בטווח רחב, אך כללו עונשי מאסר בפועל בצירוף ענישה מותנית ופיצוי למתלונן.
13.              באשר לאישום הראשון, טענה המאשימה למתחם ענישה הולם שבין חמש לעשר שנות מאסר בפועל. באשר לאישום השני, טענה המאשימה למתחם ענישה הולם שבין חצי שנת מאסר לשנת מאסר אחת בפועל. באשר לאישום השלישי, טענה המאשימה למתחם ענישה הולם של בין שנה לשלוש שנות מאסר, וברביעי – בין שנתיים לארבע שנות מאסר בפועל; כל אלה בצירוף עונשים נלווים.
14.              לגבי הנסיבות שאינן קשורות בביצוע העבירות, טענה המאשימה כי העובדה שהנאשם בחר לנהל את ההליך הפלילי הובילה לכך שלא נחסכה עדותם הקשה של המתלוננים הקטינים, שניכר היה בה כי הובילה לחוויה מחודשת של הטראומה שנגרמה להם. אמנם, לנאשם אין עבר פלילי, אך לאור ריבוי העבירות והתקופה הממושכת לארכה בוצעו המעשים, אין לדידי המאשימה מקום להעניק לעובדה זו משקל רב. כן נטען כי גילו ומצבו של הנאשם לא מנעו ממנו מלבצע את המעשים החמורים ומכאן שאין לתת משקל רב לטיעון זה. המאשימה
--- סוף עמוד  4 ---
אינה חולקת כי הנאשם אדם רב-זכויות ובעל מעמד בקהילתו, אלא שעובדה זו אינה יכולה לשמש משקל נגד לעבירות חמורות שבוצעו תוך ניצול מעמדו של הנאשם, ולהיפך, היא משקפת את גודל הסטייה שסטה הנאשם מן הנורמות המצופות מאדם בתפקידו ובמעמדו.
15.              לאור המפורט בטיעוניה, ביקשה המאשימה להעמיד את העונש לנאשם על הרף הבינוני – גבוה של כל אחד ממתחמי הענישה ההולמים, וכן ביקשה להטיל עליו עונש מצטבר בגין כל אחד מהאישומים. בנוסף, ביקשה המאשימה להטיל על הנאשם עונש מאסר מותנה ממושך ומרתיע, וכן לפסוק קנס ופיצוי לכל אחד מהמתלוננים, אשר יהלום את חומרת המעשים והנזקים שנגרמו להם.
טיעוני הנאשם: 16.              ב"כ הנאשם ביקש מבית-המשפט להטיל על הנאשם עונש מאסר שניתן לריצוי בעבודות שירות, ולחילופין עונש מאסר קצר בלבד, בצירוף עונש מאסר מותנה ופיצוי כספי. לטענתו, עמדתה העונשית של המאשימה מופרזת ומחמירה, אינה עולה בקנה אחד עם פסיקת בתי-המשפט ועם מדיניות הענישה הנוהגת, ואינה נותנת משקל לנסיבותיו האישיות של הנאשם אשר מטות את הכף לטובת הטלת עונש מקל ואף לעבר סטייה לקולה ממתחם העונש ההולם.
17.              עוד עתר הסנגור להימנע מאימוץ עמדת התביעה לקבוע עונש נפרד ומובחן לגבי כל אחד מהאישומים, ולהטילו במצטבר. שכן, על-פי הוראת סעיף 40ג לחוק, על בית-המשפט להתחשב במספר העבירות, בתדירותן ובזיקה ביניהן, ולשמור על יחס הולם בין חומרת מכלול המעשים ומידת אשמו של הנאשם לבין תקופת המאסר שעל הנאשם לשאת. הבחירה בין אם לגזור עונש נפרד לכל עבירה או לגזור עונש כולל נתונה לשיקול דעתו של בית-המשפט.
18.              לטענת הסנגור, מדיניות הענישה הנוהגת המתייחסת לעבירות דומות ואף חמורות מאלו שבוצעו על-ידי הנאשם דנן, משקפת הטלת עונשי מאסר שנעו בין ששה חודשי מאסר לחמש שנות מאסר לכל היותר. עוד ציין הסנגור כי מרבית העבירות בהן הורשע הנאשם, למעט אחת, הנן עבירות שבסמכותו של בית-משפט השלום.
19.              באשר למעשי הנאשם, ולנסיבות הקשורות בביצוע העבירות, נטען, כי אין מדובר במעשים מתוכננים אלא במעשים ספונטניים ואימפולסיביים מטבעם, שלא נלווה להם מרכיב של אלימות או אכזריות. באשר לתסקירי נפגעי העבירה, ומבלי להקל ראש בנזקים שנגרמו להם, נטען כי אין הם משקפים פגיעה חריגה ויוצאת דופן מעבר לפגיעה הטבועה והמוכרת במקרים מעין אלה, אשר מובאת בחשבון ממילא בעונש שנקבע לעבירה.
20.              באשר לנסיבותיו האישיות של הנאשם, נטען, כי הן מטות את הכף לטובת עונש העומד ברף התחתון של מתחם הענישה ההולם, ואף סטייה לקולה ממנו. הסנגור תיאר באריכות את
--- סוף עמוד  5 ---
קורות חייו של הנאשם, רב מקובל שלאורך השנים התחנך מידי רבנים מגדולי ישראל. הנאשם נשוי ואב לבן, המוכר כנכה בביטוח הלאומי עקב בעיות מוטוריות ובעיות קשב וריכוז, ומטופל בביתו על-ידי הנאשם ואשתו. בן נוסף נפטר בהיותו בן שנתיים, מדלקת ריאות. הנאשם בחר לקבוע את מקום מושבו, ובהתאם להנחיית רבו, באזור בו מרוכזת אוכלוסייה קשת יום וברמה סוציו-אקונומית נמוכה. הוא הקדיש את זמנו ומרצו לפעילות התנדבותית למען הקהילה, אשר הסנגור מנה בהרחבה במסגרת טיעוניו, ולרבות אך לא רק הקמת מפעלי חסד, צדקה סיוע רפואי וחינוך, והפעלתם. ברבות השנים, יצא שמו מלפניו, ודלתו הייתה פתוחה לכל מי שביקש עצה וברכה, והוא סייע ללא תמורה לאלפי פונים וכן נהג לבצע מדי שבוע ביקורי חולים. עדי אופי העידו בבית-המשפט ומסרו בידי הנאשם מכתבים המופנים לבית-המשפט, והמפרטים את זכויותיו הרבות של הנאשם, העזרה שהושיט להם, ואת תרומתו הרבה לחברה ולקהילה. ההגנה הציגה אסופת מסמכים ובה המכתבים הללו, וכן גזרי עיתונות המלמדים על רפואות וישועות שביצע הנאשם.
21.              עוד נטען, כי לאור מעמדו הרם של הנאשם, עצם ההרשעה בהליך הפלילי, והקלון הכרוך בתיוגו כעבריין מין מורשע, היוו עבורו מכה קשה ומתמשכת, והם בבחינת גורם מרתיע עבורו, ועונש כבד לו, למשפחתו ולקהילתו.
22.              לטענת הסנגור, בעניינו של הנאשם מתקיימים בעוצמה רבה שיקולים רבים לקולה. עצם הרשעתו של הנאשם וניהול ההליך הפלילי נגדו גרמו לו ולמשפחתו לפגיעה עצומה; שליחתו למאסר מאחורי סורג ובריח תמיט אסון על בני משפחתו ובמיוחד על בנו היחיד; לזכותו של הנאשם פעילות ענפה, יוצאת דופן ורבת שנים לטובת הקהילה והחברה; לנאשם אין עבר פלילי וזו הפעם הראשונה שהוא עומד לדין; הנאשם כיום בן 63, והוא סובל מבעיות בריאותיות ובהן סוכרת, לחץ דם משתנה, ובעיות אורולוגיות, והוא נזקק לטיפול תרופתי יום-יומי (צורף תיעוד מרופאת משפחה). עוד ציין הסנגור כי על-פי הדין, כפירה באשמה וניהול משפט לא ישמשו לחובת נאשם.
23.              לבסוף נטען, כי אותן נסיבות העומדות לזכות הנאשם עשויות לשמש נימוק כבד-משקל לסטייה ממתחם הענישה ההולם. הסיכוי שהנאשם ישוב ויבצע עבירות דומות הנו קלוש, ובאימוץ פרשנות מרחיבה לסעיף בחוק המאפשר סטייה ממתחם הענישה ההולם בהתקיים שיקולי שיקום, לפיה קיימת הצדקה לסטות מהמתחם גם בהתקיימם של שיקולי צדק (גם אם אין מדובר בנאשם שעבר הליך טיפולי שיקומי), יש לראות במצבור נסיבותיו האישיות של הנאשם דנן כמאפשרות זאת.
24.              ...
25.              ...
26.              הנאשם בדבריו בבית המשפט, מסר כי פסקי הלכה בתקופת הסנהדרין ניתנו על סמך עדותם של שני עדים לפחות, כאשר הייתה מקובלת עדות זכר בלבד, וכן עדות ראייה בלבד ולא
--- סוף עמוד  6 ---
עדות שמיעה. מעבר לכך, הפנה הנאשם לטעוני סנגורו.
דיון והכרעה: 27.              מעשי הנאשם שלפניי פגעו פגיעה קשה וניצחת בכבודם, בחירותם, בגופם ובשלומם הנפשי של המתלוננים. המתלוננים, קטינים בעת ביצוע המעשים, היו בעבור הנאשם דמויות נוחות לניצול. הם ראו בו אדם בעל השפעה, סמכות רוחנית, מורה דרך, שעל-פיו יישק דבר. הם חפצו בקרבתו, וראו ביחסו כלפיהם אות לכבוד ולזכות שנפלה בחלקם. לשלושה מן הקטינים הייתה היכרות ארוכת שנים עם הנאשם ועם משפחתו...
גדולתו ועוצמתו של הנאשם ביחס לאנשי קהילתו, ואף מחוצה לה, היא שהובילה את המתלוננים לתת אמון בנאשם, ולהימצא עמו ביחידות. יתרה מכך, גם הוריהם של המתלוננים אשר ראו בנאשם רב גדול ומכובד, נתנו בו אמון ומתוך כך לא העלו בדעתם כי ילדיהם עלולים ליפול קורבן לניצול בידיו, וגם את אמונם של ההורים הפר הנאשם במעשיו.
28.              בהינתן מעמדו של הנאשם בעיניהם, יש לשער מה רב היה השבר בנפשם של המתלוננים עת נפלו הם קורבן למעשים נבזיים ומשפילים כמעשים שביצע בהם הנאשם. האמון שנתנו המתלוננים בנאשם הופר בעוצמה ניכרת. ההשפעות הקשות של המעשים על שלומם הנפשי ועל התפתחותם ותפקודם פורטו בהרחבה בתסקירי נפגעי העבירה, מהם עולה כי הפגיעה בהם ניכרת בכל מישורי החיים, ואף עלולה להתפרש על-פני תקופת חיים נרחבת, במיוחד בהעדר מענה טיפולי הולם. נזקים אלה יש להביא בחשבון בעת קביעת מתחם העונש ההולם.
29.              הפסיקה התייחסה בחומרה להפרת זכותו של אדם להגנה מפני פגיעה בגופו, בכבודו ובצנעת הפרט שלו (ע"פ 6269/99 פלוני נ' מדינת ישראל, פ"ד נה(2) 469, 507). ניתן בה ביטוי לחומרה היתרה בטמונה בעבירות מין, ועל ההשפעות ההרסניות שיש להן על נפשם של הנפגעים, ולצורך בהטלת עונשים מחמירים אשר ישקפו את חומרת המעשים ואת הצורך בהגנה על הקורבנות (ע"פ 5167/09 דרביקין נ' מדינת ישראל, פורסם בנבו, 1.2.12).
באשר להיקף הפגיעה הנגרמת לקרבנות עבירות המין, קבע בית-המשפט העליון:
"הפגיעה המינית העבריינית פולשת לגופו ולנפשו של הקרבן, והורסת בו חלקה טובה. היא מבזה את עצמיותו, ופוגעת באינטימיות ובאוטונומיה המקודשת של גופו. היא משקפת את השתלטות החזק והברוטאלי על החלש וחסר האונים. היא מצריכה התערבות ממשית של מערכות החוק והמשפט כדי להגן על קרבנות עבריינות המין בפועל ובפוטנציה" (ע"פ 9994/07 פלוני נ' מדינת ישראל, פורסם בנבו, 11.8.08).
--- סוף עמוד  7 ---
כן הוכרה בפסיקה ההשפעה ההרסנית הנלווית לפגיעה כשמדובר בקטינים, אשר נתפסה כבעלת חומרה מיוחדת (ע"פ 10626/07 אדרי נ' מדינת ישראל, [פורסם בנבו], 24.1.14), והוכרו ההשלכות הקשות של הפגיעה על חיי הקרבנות משך ימי חייהם (ע"פ 3897/09 פלונים נ' מדינת ישראל, פורסם בנבו, 18.8.03).
גם ניצול האמון או ניצולם של יחסי תלות, מרות והשגחה הובא בפסיקה כשיקול משמעותי להחמרה בעונשם של מבצעי עבירות מין בקטינים (ע"פ 1281/06 בורשטיין נ' מדינת ישראל, [פורסם בנבו], 16.4.08; ע"פ 10626/07 אדרי נ' מדינת ישראל, [פורסם בנבו], 24.1.11; ע"פ 7730/12 אזריאלי נ' מדינת ישראל, [פורסם בנבו], 11.3.14).
30.              באשר לנסיבות ביצוע המעשים, ראוי להביא בחשבון לא רק את גילם הצעיר של המתלוננים בעת האירועים, את פער הגילאים למול גילו המבוגר של הנאשם, ואת מעמדו כלפיהם והעובדה שהמעשים בוצעו בתוך ביתו וחצרו של הנאשם – אלא גם את המשקל המצטבר של ריבוי המקרים, ואת התמשכותם על-פני תקופה ממושכת, וזאת במיוחד באשר למעשים המפורטים באישום הראשון. באשר למידת החומרה הטמונה במעשים, בהיבט של ניצול וביזוי על רקע מיני, יש לראות במעשים הכלולים באישום הראשון כמשקפים חומרה גבוהה יותר, באלה המפורטים באישום הרביעי כמשקפים דרגה בינונית-גבוהה של חומרה, באישום השלישי, דרגת חומרה בינונית-נמוכה, ובשני – קלה בלבד, ובכך אני מאמץ את עמדת המאשימה בעניין זה.
31.              חומרת המעשים המפורטים באישום הראשון נובעת כלל ועיקר מהרקע לביצועם, ובכלל זה, היותה של המתלוננת ... לעדותה של המתלוננת עצמה, פעלה מתוך הערכה ואף הערצה לנאשם, חפצה בקרבתו וראתה זכות ביחסו כלפיה. היא טעתה לחשוב כי לנאשם יש הכוח "לרפא" אותה, והוא אף גרם לה לסבור כי הקשר בינו ובינה הוא בגדר "הוראה משמיים". המעשים המיניים בה בוצעו לראשונה בהיותה כבת 15, צעירה ונוחה להשפעה, וגרמו לה לבלבול גדול באשר למוסריותה של ההתייחדות עם הנאשם, על רקע חינוכה החרדי. בין השניים התקיים קשר מיני מתמשך,  חרף יחסי הקרבה והמרות, תוך הפרה בוטה של האמון של המתלוננת בנאשם, וחרף גילה הצעיר.
32.              חומרת המעשים המפורטים באישום הרביעי, טמונה בתקיפתו המינית של המתלונן, נער צעיר בן 14 וחצי, אשר הגיע לבית הנאשם על-פי הזמנתו, להתארח בו במהלך חג הסוכות, לבלות בו את השבת, להתפלל ולשמוע דברי תורה, ולקבל עצה והכוונה. הנער ראה זכות גדולה בהזמנתו לבית הנאשם ומשכך לא היסס להיענות להזמנה. במהלך ביקורו אצל הנאשם הבטיח לו הנאשם כי במידה וימצא בקרבתו יזכה לברכה, ואף להטבות שונות בדמות נסיעות ברחבי העולם. המעשים המיניים שהופנו כלפי המתלונן, בשתי הזדמנויות במהלך אותה שבת, בסוכה ובאחד מחדרי ביתו של הנאשם, מצויים כאמור ברף הבינוני - גבוה של ביזוי על רקע מיני. הם כללו נגיעות בגופו של המתלונן בהיותו במיטה, בישבנו,
--- סוף עמוד  8 ---
בראשו, ניסיון לנשקו, וניסיון של הנאשם להחדיר את ידיו מתחת למכנסיו של הנאשם חרף התנגדותו של המתלונן. כן הנאשם חיכך את איבר מינו כלפי גופו של המתלונן משך כרבע שעה.
33.              באישום השלישי, טמונה חומרת המעשים בעיקר בעובדה שהם הופנו כלפי מתלונן צעיר בן 13 וחצי... בנצלו את שהיית המתלונן עמו ביחידות, ואת להיטותו לשמש בתפקיד חזן בבית הכנסת, נישק הנאשם את המתלונן על פיו, וכן גרם לו לחשוף בפניו את איבר מינו ואף ניסה לגעת בו.
34.              האישום השני מתייחס לאמירות של הנאשם למתלוננת ולחיבוק המתלוננת, עת הייתה בת 13 וחצי, בחדר האמבטיה בביתו של הנאשם. מדובר במקרה העומד ברף הנמוך של ניצול מיני, אך חומרת הדברים נובעת הן ממעמדו ביחס למתלוננת שהייתה קרובה אצל ביתו של הנאשם וניצול השפעתו כלפיה, והן מגילה הצעיר ביותר של המתלוננת בעת התרחשות המעשים.
35.              הסנגור קבל על ניסיון המאשימה לייחס לנאשם את מעמדו הרם ואת פועלו, כנסיבה לחומרה, כאשר לטענתו הדין קובע כי מעשיו הטובים של נאשם, בעבר, ישמשו לזכותו ולא לחובתו. ואולם, עמדת המאשימה בעניין זה מעוגנת בלשון החוק, בסעיף 40ט(א)(11) לו, המאפשר לבית-המשפט, בעת קביעת מתחם העונש ההולם, להתחשב ב"ניצול לרעה של כוחו או מעמדו של הנאשם או של יחסיו עם נפגע העבירה", וכפי שמתקיים בעוצמה רבה במקרה דנן. וזאת, להבדיל מהבאת התנהגותו החיובית של הנאשם כשיקול בעת גזירת העונש בתוככי מתחם העונש ההולם שנקבע.
36.              זאת ועוד, סבר הסנגור כי המעשים נעדרי אלימות או אכזריות, וכי הם בוצעו באופן ספונטני ואימפולסיבי ללא תכנון מוקדם. סבורני כי טענה זו אינה עולה בקנה אחד עם העובדות שהוכחו במשפט. הנאשם ניצל את שהותו ביחידות עם המתלוננים, את יחסם כלפיו והאמון שנתנו בו, וביצע בהם את מעשיו, כשהוא מוביל בהזדמנויות רבות נערים ונערות צעירים ביותר להימצא עמו ביחידות. גם עצם ניצולם של המתלוננים על-ידי הנאשם הוכר בחוק כנסיבה המשפיעה על חומרת העבירה ועל אשמו של הנאשם, בסעיף 40ט(א)(10) לו. אף אם אין במעשים מימד של אלימות פיזית או התאכזרות, הרי שמדובר במעשים בזויים ונתעבים, תוך ניצול חולשת הקורבן ולעתים תוך ניצול הסכמה פגומה חסרת נפקות. ממילא, העדר האלימות אינו מפחית מחומרת הפגיעה בערכים החברתיים עליהם נועדו האיסורים הנוגעים לעבירות מין להגן.
37.              כבמקרים אחרים רבים, סקירת מדיניות הענישה הנוהגת הובילה למסקנה כי הוטלו על מבצעי עבירות מין בקטינים עונשים בטווח רחב, התלוי בנסיבות ביצוע המעשים, בטיב העבירות שנדונו, ובנסיבות האישיות של המבצעים.
--- סוף עמוד  9 ---
38.              בע"פ 7440/13 מדינת ישראל נ' פלוני (פורסם בנבו, 3.12.14), דן בית-המשפט העליון בעניינו של המשיב, אשר בית-המשפט המחוזי בירושלים השית עליו עונש של חמש שנות מאסר בפועל, 12 חודשי מאסר על תנאי ופיצוי לארבע המתלוננות, לאחר שהורשע על-פי הודאתו במסגרת הסדר טיעון, בשלושה אישומים שכללו ריבוי עבירות של מעשים מגונים בנסיבות מחמירות, ובעבירה של הדחה בחקירה. המשיב היה חבר בקהילת חסידי חב"ד, נשוי ואב לילדים, והוא ואשתו נהגו לארגן עבור ילדי הקהילה מפגשי "קבלת שבת" בערב שבת ובצאתה. נקבע כי המשיב פעל תוך ניצול פעולותיו בבית הכנסת לביצוע עבירות מין בילדות הקהילה. כנסיבה לחומרה, צוינה בגזר-דינו של בית-המשפט המחוזי, ניצול הקשר של המשיב עם ילדים בקהילתו. בית-המשפט קיבל את ערעור המדינה על גזר-הדין, והאריך את תקופת מאסרו בפועל של המשיב בשנתיים, והעמידה על שבע שנות מאסר.
39.              במקרה אחר, נדון עניינו של מערער אשר הורשע על-פי הודאתו, בעבירות רבות של מעשי סדום ומעשים מגונים, בנסיבות אינוס, אשר בוצעו בהיותו מחנך, בתלמידו, בהיותו בן 12 ועד להיותו בן 14. בית-המשפט העליון דחה את הערעור את על חומרת העונש, שעמד על 13 שנות מאסר בפועל ועונשים נוספים, בציינו את החומרה הרבה הטמונה במעשים ואת הנזק הכבד שנגרם למתלונן (ע"פ 5117/13 וימר נ' מדינת ישראל, פורסם בנבו, 11.11.14).
40.              ע"פ 6237/10 פלוני נ' מדינת ישראל (פורסם בנבו, 25.1.11) עסק בעניינו של רכז נוער אשר הורשע במסגרת הסדר טיעון בביצוע עבירות מין בחניכותיו (שתיים מהן קטינות) ביישוב בו הן מתגוררות, ובהן עבירות של מעשה מגונה תוך ניצול יחסי מרות ומעשה מגונה בכוח. בית-המשפט המחוזי הטיל עליו עונש של שלוש שנות מאסר בפועל, 18 חודשי מאסר מותנה, ותשלום פיצוי לשתיים מן המתלוננות. הערעור נדחה.
41.              בהרכב השופטים בראשותי ניתן פס"ד בתפ"ח (מחוזי נצרת) 19670-06-13 מדינת ישראל נ' י"ה (לא פורסם [פורסם בנבו]  20.11.14), בעניינו של נאשם אשר הורשע בביצוע עבירות מין בשני קטינים, בני פחות מ-14, שאת משפחותיהם הכיר, בהיותם חברי אותה קהילה דתית בעירם. הנאשם הורשע בעבירות של מעשה סדום, במקרים רבים, ניסיון למעשה סדום, מעשים מגונים במקרים רבים, ובעבירות נוספות. לזכות הנאשם ובמסגרת טיעוניו לעונש הוגשו מכתבים והובאו עדים, שיש בהם כדי להעיד על פועלו בתחום הצדקה והחסד, במסגרת תפקידו כמנהל גמ"ח וישיבה תורנית. על הנאשם הוטלו תשע שנות מאסר בפועל, שלוש שנות מאסר מותנה ופיצוי למתלוננים. ערעור על הכרעת הדין וגזר הדין תלוי ועומד בבית-המשפט העליון.
42.              בעניין נוסף אשר נדון בבית-המשפט המחוזי בנצרת (תפ"ח 17873-06-12 מדינת ישראל נ' א.ס., [פורסם בנבו], 3.9.14), הורשע הנאשם לאחר שמיעת ראיות בעבירות רבות של מעשי סדום ומעשים מגונים, אשר בוצעו בארבעה קטינים, ובדרגות חומרה שונות, בעת שהנאשם שימש כגבאי בית-כנסת בעירו. בית-המשפט המחוזי הטיל על הנאשם עונש של עשר שנות מאסר, שנתיים מאסר מותנה ופיצויים למתלוננים. ערעור על תיק זה תלוי ועומד בבית-המשפט העליון.
--- סוף עמוד  10 ---
43.              טרם אפנה לקבוע את מתחם הענישה ההולם בעניינו של הנאשם דנן, בהתחשב בנסיבות ביצוע העבירה, מידת אשמו של הנאשם, ובהתחשב במדיניות הענישה הנוהגת כפי שפורטה לעיל, אציין כי מצאתי להתייחס למעשים המפורטים באישומים השונים כאל "אירועים" נפרדים, כמצוות המחוקק, ואולם לכלל העבירות אותן ביצע הנאשם בכל אחד מהמתלוננים ראיתי לקבוע מתחם ענישה אחד כולל שישקף את המסכת כולה, להבדיל מהתייחסות נפרדת לכל אירוע ואירוע המתואר במסגרת עובדות האישומים. זאת, בשל הקשר ההדוק בין המעשים, וזהות המתלונן בכל אירוע ואירוע.
44.              בהינתן נסיבות ביצוע העבירות, ובהן חומרת המעשים המיניים באישום הראשון ובאישום הרביעי, התמשכות העבירות על-פני תקופה ממושכת באישום הראשון, ביצוע המעשים בארבעה מתלוננים שונים, גילם של המתלוננים בעת ביצוע העבירות, גילו של הנאשם וניצול יחסי האמון והמרות שלו כלפי המתלוננים ואף הפרת האמון מצדו כלפי הוריהם - אני קובע כי מתחם העונש ההולם באשר לכל אחד מהאירועים שבאישומים השונים, יעמוד על התקופות כמפורט להלן:
באישום הראשון – בין שבע לשתיים-עשרה שנות מאסר בפועל; באישום השני – בין חצי שנת מאסר ובין שנתיים מאסר בפועל;
באישום השלישי – בין שנה לבין ארבע שנות מאסר בפועל;
באישום הרביעי – בין שלוש לחמש שנות מאסר בפועל.
למתחמי הענישה ההולמים המפורטים לעיל, הכוללים מסר בפועל, יצורפו עונשי מאסר מותנים, ופיצוי כספי הולם למתלוננים, בהתאם לנסיבות ולחומרה.
45.              עוד ראיתי לנכון, ובניגוד לעמדת המאשימה, לגזור עונש כולל לנאשם, זאת תחת הטלת עונש נפרד בגין כל אחד ואחד מהאירועים, וקביעת מידת החפיפה או ההצטברות ביניהם. במקרים מעין דא, בהם יש מכנה משותף בין העבירות המפורטות באישומים השונים ואין הן שונות בתכלית זו מזו, סבורני כי מידת הצדק מתיישבת עם בחירה, כפי הסמכות שניתנה בסעיף 40יג(ב) חוק, בהטלת עונש כולל המתייחס לכל האירועים גם יחד.
46.              בנוגע לנסיבות שאינן קשורות לביצוע העבירה, ב"כ הנאשם שטח בהרחבה את קורות חייו של הנאשם, העמיד עדי אופי על דוכן העדים, הגיש אסופת מכתבים וקטעי עיתונות, מהם עולה כי רבים הם מליצי היושר באשר לאופיו של הנאשם. אין חולק כי הנאשם פעל משך שנים רבות, ללא לאות, לעזרתם ולטובתם של אחרים, בין אם בהתגייסותו לסיוע למצוקתם הפרטית של בני אדם, ובין אם בתרומה משמעותית לחברה ולקהילה, פעילות התנדבותית והקמת מפעלי חסד, צדקה, רפואה וחינוך.
47.              אכן וכפי שטען סנגורו, נפל הנאשם "מאיגרא רמא לבירא עמיקתא", והטלת עונש מאסר על נאשם ללא עבר פלילי, בגיל מבוגר, בעל משפחה, כשלעצמו איננו עניין להקל ראש בו,
--- סוף עמוד  11 ---
ובוודאי לא כאשר מדובר בנאשם בעל מעמד של סמכות רוחנית ביחס לבני קהילתו שעד כה תרם תרומה ניכרת ובעלת השפעה חיובית על רבים. תרומת הנאשם לחברה ולקהילה אכן עומדת לזכותו, ולולא דובר באדם רב זכויות כנאשם שלפניי, ייתכן והייתי נכון להטיל ענישה מחמירה יותר בגין מעשים דומים. הגם שבאופן עקרוני מקובלת עליי טענת סנגורו של הנאשם, בדבר האפשרות להביא בחשבון שיקולי צדק רחבים יותר, כמצדיקים סטייה ממתחם הענישה ההולם שנקבע, וזאת במקרים חריגים המתאימים לכך ובזהירות המתבקשת לאור ניסוחו של החוק בדבר סמכות בית-המשפט לסטות מהמתחם, אני סבור כי עניינו של הנאשם שלפניי אינו נופל בגדרי אותם מקרים המתאימים לכך.
48.              כמו-כן, הגם שכפירה באשמה וניהול המשפט לא ישמשו בשום צורה כשיקול להחמרה בענישה (סעיף 40יא(6) לחוק), הרי שנאשם שאינו מביע חרטה ואינו נוטל אחריות אינו יכול לזכות להקלה בעונש לה עשוי לזכות מי שנוטל האחריות למעשיו. כך גם העדרם של מאמצים לתקן או לפצות על הנזק שנגרם בגין המעשים, שעשויים לשמש לזכות נאשם.
49.              באשר לטענותיו של הנאשם בנוגע לזקיפת מעמדו הרם לזכותו, הקושי הטמון בעצם הרשעתו בדין והקלון הכרוך בה, וכן בהיבט של העדר חרטה מצד הנאשם, יפים הדברים שנאמרו בבית-המשפט העליון בעניינו של משה קצב:
"ברי, אפוא, כי הרשעה בעבירות מין היא מכה אנושה לאיש ציבור ולקריירה ציבורית... ברור לכל ואך צפוי היה, כי גילוי הפרשה יגרור אחריו את דחייתו של המערער מהמערכת הציבורית. ברור לנו גם, כי בהרשעה עצמה טבועה השפעה גדולה על עתידו של המערער. עם זאת, ולמרות כל אלה, על המערער לתת את הדין בשל מעשיו החמורים והראויים לכל גנאי. המעשים שעשה הם פוגעים, משפילים ונלוזים. מעשים כאלה ראויים הם לענישה משמעותית ודווקא במקרה של איש ציבור במעמד כה רם כמו המערער, על העונש להיות בעל אפקט הרתעתי. המערער לא הוסיף לעניין, עת חזר וטען לאורך כל הדבר, כי: 'לא היו דברים מעולם' וכי 'לא היה ולא נברא'. בכך, ולכל הפחות, המערער לא הביע כל חרטה על מעשיו והתנהגותו זו אינה מצדיקה מחילה" (ע"פ 3372/11 קצב נ' מדינת ישראל, פורסם בנבו, 10.11.11).
50.              יתרה מכך, במקרה דנן משתקפת בדברי המתלוננים כפי שהובאו במסגרת תסקירי נפגעי העבירה, התחושה הקשה לפיה חלה תפנית חדה בשגרת חייהם, הם זוכים לתגובות קשות ומעורבות מאת בני קהילתם, ואף נאלצו לנדוד הרחק מביתם וממשפחתם כדי להימנע
--- סוף עמוד  12 ---
מלהיות מושא לתיוג ולהוקעה חברתית, ואילו בחוויה שלהם ממשיך הנאשם באין מפריע בשגרת חייו. במובן זה, קיימת חשיבות למתן ביטוי לפגיעה שנגרמה למתלוננים, להשמעת קולם, ולמעט שבמעט אותו ניתן לעשות על-מנת לפצות ולתקן את נזקם, ולו בהטלת ענישה ראויה ומאוזנת, למול נסיבותיו האישיות של הנאשם.
51.              לאור המפורט לעיל, אני גוזר את דינו של הנאשם ומטיל עליו את העונשים הבאים:                                  א.         תשע שנות מאסר בפועל, בניכוי ימי המעצר;
ב.         שנתיים מאסר על-תנאי, למשך שלוש שנים, והתנאי הוא כי הנאשם לא יעבור בפרק זמן זה כל עבירת מין;                                   ג.          אני מחייב את הנאשם לפצות כל אחד מהמתלוננים בסכומים הבאים – למתלוננת באישום הראשון, סך 150,000 ₪;
למתלוננת באישום השני, סך 20,000 ₪;
למתלונן באישום השלישי, סך 40,000 ₪;
למתלונן באישום הרביעי, סך 80,000 ₪;
סכומי הפיצויים יופקד בקופת בית-המשפט בתוך 120 ימים מיום מתן גזר-הדין, ויועברו לידי המתלוננים כמפורט לעיל, על-פי הפרטים שתמסור המאשימה לגזברות בית-המשפט. 5129371 54678313זכות ערעור לבית-המשפט העליון בתוך 45 ימים.
...
תאופיק כתילי 54678313 נוסח מסמך זה כפוף לשינויי ניסוח ועריכה
בעניין עריכה ושינויים במסמכי פסיקה, חקיקה ועוד באתר נבו – הקש כאן   --- סוף עמוד 13 ---     ____________________________________________________________________________________________________ תפ (נצ') 13327-01-12‏  ‏ מדינת ישראל נ' יעקב דויטש ____________________________________________________________________________________________________ www.nevo.co.il ____________________________________________________________________________________________________