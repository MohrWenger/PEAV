תפ"ח (מחוזי י-ם) 7004/06 מדינת ישראל נ' מאיר לוין (פורסם בנבו, 05.11.2006)
____________________________________________________________________________________________________ www.nevo.co.il ____________________________________________________________________________________________________ תפח (י-ם) 7004/06  מדינת ישראל נ' מאיר לוין ____________________________________________________________________________________________________
בתי המשפט
בדלתיים סגורות
בבית
המשפט המחוזי בירושלים
פח
007004/06
לפני:
כבוד השופט משה רביד - אב"ד כבוד השופטת אורית אפעל-גבאי כבוד השופט אהרן פרקש
05/11/2006
בעניין:
מדינת
ישראל ע"י ב"כ עו"ד אורי
קורב מפרקליטות מחוז ירושלים
המאשימה
נ  ג  ד
מאיר
לוין, ת.ז. xxxxxxxxx ע"י ב"כ עו"ד נפתלי ורצברגר
הנאשם
חקיקה שאוזכרה:
חוק העונשין, תשל"ז-1977: סע'  ו 345(א)(1), 345(ב)(1), 345(ד)(1), 348(ב), 349, 352, 355, לפרק י', ה' פקודת המבחן [נוסח חדש], תשכ"ט-1969
--- סוף עמוד  1 ---   פסק דין
כללי 1.         במסגרת הסדר טיעון בין הצדדים, הודה הנאשם בביצוע העבירות הבאות:             מעשים מגונים, שתי עבירות לפי סעיף 348(ב) בנסיבות המנויות בסעיף 345(ב)(1) ובסעיף 345(א)(1) לחוק העונשין, התשל"ז-1977 (להלן – "החוק"); מעשה מגונה, עבירה לפי סעיף 345(ד)(1) לחוק.             על פי האמור בכתב האישום המתוקן, עבד הנאשם במהלך השנים האחרונות כמדריך בקייטנת "עזר מציון" לילדים עם מוגבלויות. בעת ששימש כמדריך בקייטנה הכיר הנאשם את המתלונן, קטין יליד 1990, הסובל משיתוק מוחי קל.             במהלך חודש יולי 2005, הועסק הנאשם על ידי הורי המתלונן כחונכו תמורת שכר אותו שילמו הורי המתלונן. בתקופה זו ביצע הנאשם במתלונן את המעשים הבאים:             במועד שאינו ידוע במדויק למאשימה, בקיץ 2005, בחדרו של המתלונן תפס הנאשם בכוח את ידו של המתלונן, והכניס אותה למכנסי הנאשם, על מנת שהמתלונן יגע באיבר מינו של הנאשם. הנאשם עשה כן בניגוד לרצונו של המתלונן, ולאחר שהמתלונן אמר לו כי אינו רוצה בכך.             במהלך אותו קיץ, במועד שאינו ידוע במדויק למאשימה, במקלט שבבנין בו גר המתלונן הראה הנאשם למתלונן את איבר מינו.             באירוע אחר, במהלך אותו קיץ ובמועד שאינו ידוע למאשימה, בבית המתלונן, הכניס הנאשם את ידו לתחתוניו של המתלונן, ונגע בפי הטבעת של המתלונן.             במהלך ביצוע המעשים המתוארים, איים הנאשם על המתלונן, כי אם יספר על ביצוע המעשים, יפסיק הנאשם להיות חברו ויפסיק להגיע לביתו. הנאשם ביצע המעשים המתוארים לשם גירוי, סיפוק או ביזוי מיניים.             בגדרו של הסדר הטיעון הוסכם, כי ייקבע שהנאשם ביצע את העבירות הנזכרות, ויתבקש תסקיר של שירות המבחן אשר יתייחס גם לשאלת ההרשעה. המאשימה תדרוש מאסר שלא יעלה על 10 חודשים של מאסר בפועל, ואילו ב"כ הנאשם יעתור לאי הרשעת הנאשם ולביצוע שירות לתועלת הציבור.             ביום 19.6.06 נקבע, כי הנאשם ביצע את העבירות הללו והתבקשה הגשתו של תסקיר מאת שירות המבחן.
תסקיר שירות המבחן 2.         מתסקיר שירות המבחן עולה, כי הנאשם בן 23, רווק, מתגורר עם הוריו, תלמיד ישיבה בעיסוקו. הנאשם בעל אינטליגנציה תקינה, ואישיות ילדותית ולא מגובשת.
--- סוף עמוד  2 ---
נראה, כי העבירה שביצע ומצבו כיום יצרו תחושת משבר  המתבטאת כיום בחרדה וקושי להתמודד עם מצבו. הנאשם נולד, גדל ולמד בירושלים במסגרות תורניות וכיום נמצא בישיבה המיועדת לצעירים לפני נישואיהם. בבית הושם דגש על הישגיות בעולם התורני וכן צפייה לשמרנות ולשמירה על הכללים החברתיים הנהוגים בקהילה החרדית.
הנאשם מתאר עצמו כתלמיד בעל הישגים ממוצעים ונראה כי עולם התוכן בישיבה אינו עונה תמיד על צרכיו ותחומי העניין שלו, אם כי אינו רואה אלטרנטיבה, במסגרת חייו, למציאת כיוון אישי ומקצועי אחר.
הנאשם מתאר עצמו כבחור חברותי, ונראה כי מעמדו החברתי והיחס של סביבתו כלפיו הם נושאים מרכזיים בעולמו. שירות המבחן התרשם כי תחושת ההשתייכות משמעותית לו מאד, ומהווה פיצוי על הרגשתו בתחומים אחרים שבהם אינו חש מיצוי עצמי.             הנאשם נמצא במעצר בית ומנוע מלצאת ללימודיו בישיבה. הוא מתאר קושי רב בהתמודדות עם ההגבלות. מצבו נשמר בסוד מסביבתו הקרובה. הוא מנסה להסתיר דבר ההליכים המשפטיים ודבר העבירה, וביטא חשש ומצוקה מהאפשרות שהסיפור יתגלה. החשש נובע גם מפחד לאבד סטטוס אישי וחברתי, וכן מתוך חשש ששמה הטוב של המשפחה יפגע ובעקבות כך ייפגעו סיכוייו וסיכויי אחיו ואחיותיו – ארבעה עשר במספר – למצוא שידוך הולם.             בשל ההליכים המשפטיים נגדו נמנע הנאשם מלהיענות להצעות שידוך, למרות הלחץ המופעל עליו מחברים וקרובי משפחה.             שירות המבחן התרשם, כי הנאשם רואה בחיי הנישואין שלב מרכזי וחיוני בגיבוש זהותו כאדם בוגר וכאמצעי להשתייכות חברתית, ואינו רואה אלטרנטיבה לחייו פרט לכך. זהותו המינית אינה מגובשת, הוא מביע בלבול וחרדות הנובעים מהיעדר ידע, וקושי לקבל את מה שהוא רואה כחריג ובלתי מוסרי. גדילתו במסגרת נוקשה שלא איפשרה ביטוי של צרכים ולא סיפקה ידע והבנה לנושאים מיניים, יצרה אצלו עולם מושגים מבולבל וקושי להפריד בין היבטים חוקיים, הלכתיים ומוסריים של פעולה מינית.
הנאשם מודה בביצוע העבירות ונוטל אחריות לביצוען. התרשמות שירות המבחן היא, כי במהלך ביצוע העבירה ולאחריה, התקשה הנאשם להכיר בצורך המיני שהניע אותו ובכך שמעשיו פגעו בנער. נראה, כי הדימוי העצמי הנמוך של הנאשם גרם לו לבחור פרטנר חלש ממנו. הנאשם התקשה לראות את חוסר השוויוניות ביחסיהם ואת
--- סוף עמוד  3 ---
העובדה שהמדובר ביחסי תלות ומרות, ופירש את מה שראה כהעדר תגובה מהקורבן כסוג של הסכמה.
ההליכים המשפטיים שננקטו כנגד הנאשם וכן תגובת המשפחה יצרו אצלו תחושת זעזוע, ונראה שבשנה האחרונה עבר תהליך של הכרה והבנה לגבי מעשיו ומניעיו. הנאשם מבטא חרטה על כך שפגע בנער, ותסכול מכך שהיחסים ביניהם, שהיו משמעותיים לשניהם, הסתיימו באופן שכזה.             הנאשם הביע רצון להמשיך בטיפול במסגרת שירות המבחן, על מנת להגיע למודעות עצמית ולשליטה עצמית, ושירות המבחן רואה חשיבות בטיפול כמאפשר חיזוק תחושת הערך העצמי ויצירת יחסים בוגרים ומתואמים לגילו.             שירות המבחן מעריך, כי אין מדובר בהתנהגות שיטתית של הנאשם, ונראה כי ההליכים המשפטיים ותוצאותיהם האפשריות היוו גורם מרתיע לעתיד.
בסיפא לחוות הדעת ממליץ שירות המבחן על צו מבחן למשך שנה כגורם מטפל ומלווה, וכן צו שרות לתועלת הציבור בהיקף רחב של 300 שעות, כענישה מוחשית. להערכת עורכת התסקיר עונש מאסר בפועל עלול לגרום להידרדרות במצבו הנפשי של הנאשם ויקשה מאוד על השתלבותו מחדש בחברה החרדית.             בשל אופי העבירה אין שירות המבחן בא בהמלצה לאי הרשעה.
עיקרי טענות הצדדים 3.         ב"כ המאשימה, עו"ד אורי קורב, ציין את הסיבות שהביאו את המאשימה להסכים להסדר הטיעון, לפיו תעתור המאשימה למאסר בפועל של 10 חודשים בלבד, בין השאר, בכך שאביו של המתלונן ביקש שלא להעידו וכן עקב הסיכונים הראייתיים כיוון שלמתלונן בעיה מנטלית. עוד הדגיש ב"כ המאשימה, כי האמור בתסקיר החיובי של שירות המבחן אינו מהווה הפתעה למאשימה, ואף נושא זה נכלל במסגרת השיקולים להסדר הטיעון המקל. ב"כ המאשימה ציין, כי הינו מודע לנסיבות המיוחדות העולות מהתסקיר, שהמדובר באות קלון לנאשם המשתייך למגזר החרדי, אך הוסיף, כי כך הוא הדבר גם בחברות אחרות. לשיטתו, אין לקבל גישה של הסתרת המעשים מן החברה, שכן יש בכך משום חתירה תחת אושיות המשפט הפלילי, בנושא של מטרות הענישה לרבות הצורך ההרתעתי, ולפיכך עם כל הצער והסימפטיה שחשים כלפי הנאשם, נלקחו שיקולים אלה במסגרת ההסכמה להסדר הטיעון.             ב"כ המאשימה הוסיף, כי הנסיבות לחומרה עולות מכתב האישום עצמו. הנסיבות לחומרה הן, כי המתלונן הינו קטין עם בעיה מנטלית, שפיתח יחסי תלות, מרות והשגחה למול הנאשם. אין להקל ראש במעשים שנעשו בקטין, אשר יכול וישליכו על
--- סוף עמוד  4 ---
כל מהלך חייו. בנוסף לכך קיים נושא הניצול. הקטין נמצא בין הפטיש לסדן. מחד עובר עליו משהו שהוא יודע או מרגיש שהוא אסור ואינו רוצה בכך, ומאידך תלוי ועומד האיום של חברו היחיד עלי אדמות האומר לו שאם אינו מסכים למעשים או אם יגלה אותם, אזי דמו בראשו במובן זה שלא יהיה לו יותר חבר ולא יתקיימו יותר מפגשים ביניהם.             ב"כ המאשימה סבור, כי העונש שמבקשת המאשימה להשית על הנאשם, 10 חודשים של מאסר בפועל ומאסר על תנאי, הוא כמעט העונש המינימלי בנסיבות העניין. ב"כ המאשימה הגיש פסיקה לעיוננו.
4.         ב"כ הנאשם, עו"ד נפתלי ורצברגר, טען, כי נקודת המוקד במקרה דנן מצויה בכתב האישום, והיא הדרך בה הכיר הנאשם את המתלונן. כאן, לשיטתו, שורש הפורענות. הנאשם התנדב כמו הרבה בחורי ישיבות, בקיץ 2005, להיות מדריך בקייטנת "עזר מציון", קייטנה שבה מפגישים בחורי ישיבה עם מוגבלים, נכים וילדים והכל יוצאים לבילוי משותף. לטענת ב"כ הנאשם, נלקחים הצעירים, בחורי הישיבה, בגיל ההתבגרות, הבאים מהחברה החרדית, חברה פוריטנית, בלא כל הדרכה, מצמידים אותם לילד, והשהות יחדיו היא מאוד אינטימית. בין המטלות המוטלות על בחור הישיבה, לחבק את הקטין, לקחת אותו להתקלח ולנגבו. אלה מצבים אינטימיים שבחור ישיבה מעולם לא נתקל בהם לפני כן. פעולות אלו דורשות הדרכה מוקדמת, שאינה ניתנת. בעקבות הקייטנה נמשכים הקשרים במסגרת פרטית, הורי הקטין מבקשים את בחור הישיבה להמשיך ולחנוך את הילד, במסגרת לחוצה, אינטימית וקרובה המביאה לטשטוש גבולות. לגישת ב"כ הנאשם, המדובר בנסיבה מיוחדת, והנאשם לא היה מגיע לספסל הנאשמים לו היה נוהג בדרכו הרגילה, שכן לנאשם אין עבר פלילי. המדרון בו הידרדר הנאשם החל מכוונות טובות, שלו ושל "עזר מציון" בלא הדרכה מתאימה ובלי לתת לו את הבלמים המתאימים. לשיטת ב"כ הנאשם, לא ניתן לשים בחור במצב האמור בלא כל הדרכה ואזהרה. כאשר נמצאים עם מישהו, מנגבים את צרכיו, מקלחים אותו ועוד, והזהות המינית היא בעייתית, הגבולות מיטשטשים ונוצרת בין השניים מערכת יחסים שהיא בעייתית.
ב"כ הנאשם היפנה לתסקיר שירות המבחן המציין נסיבות לא פשוטות, כאשר לנאשם משפחה – הורים עם 14 אחים ואחיות, עם כל הבעייתיות המיוחדת של מיניות בחברה החרדית. ב"כ הנאשם הדגיש כי לדעתו המעשים המתוארים בכתב האישום אינם מן המעשים החמורים, אף כי פסולים הם. מעשים אלו לא נמצאים ברף העליון ולא ברף הבינוני של מעשים מגונים, אלא ברף היותר תחתון. המרות המיוחסת לנאשם על
--- סוף עמוד  5 ---
הקטין איננה כשל בן משפחה, אלא כחבר בוגר. הנאשם הודה והביע חרטה מלאה בכל היבט שהוא.
ב"כ הנאשם ביקש, כי בית המשפט יאמץ את המלצת שירות המבחן בתסקיר לענישה, שהינה ראויה ויש בה את האלמנט של הענישה וגם את האלמנט של השיקום. ב"כ הנאשם ביקש גם שלא להרשיע את הנאשם, על אף ששירות המבחן נמנע מליתן המלצה לכך, שכן, לטענתו, הנימוק של שירות המבחן, כי המדובר במעשים חמורים הינו נימוק כללי ואינו יורד לפרטים ולאיזון בין העבירות כשלעצמן לבין אישיותו של הנאשם והפגיעה הבלתי הפיכה בנאשם ובעתידו, שעצם הרשעתו הינה עונש חמור מאד. ב"כ הנאשם היפנה לתפ"ח (תל-אביב-יפו) 1127/05 מדינת ישראל נ' אבבא (אילן) האיילו (לא פורסם – פסק דין מיום 11.9.2006), וציין, כי בית המשפט החליט שם להימנע מהרשעת הנאשם (בדעת רוב), אף כי המדובר היה במעשים של בוגר בקטינה במיטתה, כאשר העונש המוסכם היה של"צ בהיקף של 250 שעות וצו מבחן. ב"כ הנאשם הוסיף, כי הרשעתו של הנאשם במקרה דנן ועונש של מאסר בפועל, כבקשת ב"כ המאשימה, איננה נכונה, שכן במעשים שביצע הנאשם נעדרים אלמנטים של אכזריות ופגיעה, ולכך יש להוסיף את נסיבותיו האישיות של הנאשם, שהביע חרטה כנה היוצאת מן הלב. לפיכך ביקש ב"כ הנאשם שלא להרשיע את הנאשם, ולחלופין להשית עליו את העונש שהומלץ על ידי שירות המבחן בתסקיר.
5.         הנאשם הביע חרטה וצער על אשר אירע. לדבריו, מעשיו אכן פגעו במתלונן אך הוא הפיק את הלקחים והמעשים לא יישנו עוד פעם.
דיון הרשעה או אי-הרשעה 6.         הלכה פסוקה היא, כי משהגיע בית המשפט למסקנה כי בוצעה עבירה, ירשיע את הנאשם. עם זאת, נמצאנו למדים כי יכול ויהיו מקרים בהם יימנע בית המשפט מלהרשיע נאשם.
כב' השופט י. קדמי בספרו ("על סדר הדין בפלילים", מהדורה מעודכנת,    תשס"ג– 2003, חלק שני, עמ' 1106) סבור, כי:
"בית המשפט לא יעשה שימוש בסמכות מיוחדת ויוצאת דופן של 'המנעות מההרשעה' אלא, במקרים נדירים כאשר
--- סוף עמוד  6 ---
אופי המעשה נושא ההרשעה, ונסיבות אישיות נדירות של הנאשם מצדיקות זאת".
בר"ע 432/85 רומנו נ' מדינת ישראל, תק-על 85(3) 737 (1985) נאמר מפי כב' הנשיא שמגר (כתארו אז) כי:
"...רק בנסיבות יוצאות דופן, בהן אין יחס סביר בין הנזק הצפוי מן ההרשעה בדין לבין חומרתה של העבירה, נוקט בית המשפט לפעמים בחלופה של הטלת מבחן ללא הרשעה. ההמנעות מן ההרשעה הופכת כמובן, באופן תיאורטי לקשה יותר, ככל  שהעבירה חמורה יותר ובתי המשפט אינם נוהגים לראות בחרטה בלבד עילה ליצירתה של הבחנה בין פלוני לפלוני שעבר אותה עבירה בנסיבות דומות...".
בע"פ 2513/96, 3467 מדינת ישראל נ' שמש, פ"ד נ(3) 682 (1996), קיבל בית המשפט העליון ערעור על פסק דינו של בית המשפט המחוזי שלא להרשיע את המערער ולהסתפק במבחן בלבד, וקבע כי:
"שורת הדין מחייבת כי מי שהובא לדין ונמצא אשם יורשע בעבירות שיוחסו לו, זהו הכלל. הסמכות הנתונה לבית המשפט להסתפק בהעמדת הנאשם במבחן בלי להרשיעו בדין, יפה למקרים מיוחדים ויוצאי דופן".
7.         בע"פ 2083/96 כתב נ' מדינת ישראל, פ"ד נב(3) 337, 341 (1997) קבעה כב' השופטת ד' דורנר, כי האפשרות להימנע מהרשעה הינה בבחינת חריג נדיר בו ייעשה שימוש אך ורק בהתקיים שני גורמים מצטברים: כאשר ההרשעה עלולה לפגוע פגיעה חמורה בשיקום הנאשם, וכאשר "סוג העבירה מאפשר לוותר בנסיבות המקרה המסוים על ההרשעה מבלי לפגוע באופן מהותי בשיקולי הענישה האחרים" (ראה גם: ע"פ 9262/03 פלוני נ' מדינת ישראל, פ"ד נח(4) 869  (2004); ע"פ 2669/00 מדינת ישראל נ' פלוני, פ"ד נד(3) 685 (2000)). כב' המשנה לנשיא (כתארו אז) השופט ש' לוין (ע"פ 2083/96 הנ"ל, בעמ' 343-344) מנה תשעה גורמים שהועלו על ידי נציגת שרות המבחן, ואשר היו מקובלים עליו ומבלי שיהיו ממצים, כחלק משיקוליו של בית המשפט שלא להרשיע נאשם, ואלו הם: האם מדובר בעבירה ראשונה או יחידה של הנאשם; מהי חומרת העבירה והנסיבות שבהן בוצעה; מעמדו ותפקידו של הנאשם והקשר בין העבירה למעמד ולתפקיד; מידת הפגיעה של העבירה באחרים; הסבירות שהנאשם יעשה עבירות נוספות; האם ביצוע העבירה על ידי הנאשם משקף דפוס של התנהגות כרונית, או המדובר בהתנהגות
--- סוף עמוד  7 ---
מקרית; יחסו של הנאשם לעבירה, האם נוטל הוא אחריות לביצועה? האם הוא מתחרט עליה; משמעות ההרשעה על הדימוי העצמי של הנאשם; השפעת ההרשעה על תחומי פעילותו של הנאשם.
יצויין, כי כאשר המדובר בעבירות מין, אזי אף אם הנאשם קטין, שבעניינו מקבלת מערכת השיקולים בעניין ההרשעה דגשים שונים לטובת אי-הרשעה, אין מקום להימנע מהרשעתו, שכן חומרת העבירות והעדפת השיקולים הציבוריים של הרתעה, מניעה וגמול הם השיקולים המרכזיים המטים את הכף לעבר הרשעה על פני השיקול השיקומי, אף כי גם שיקול זה הינו מעניינו של הציבור  (ע"פ 2502/06 פלוני נ' מדינת ישראל, תק-על 2006(3) 141 (2006) והאזכורים שם).             זו הגישה העקרונית, אך, ברור ומובן מאליו, כי כל מקרה ייבחן לגופו.
8.         במקרה דנן הגענו לכלל מסקנה, שלא ניתן להימנע מהרשעת הנאשם. אכן לנאשם אין עבר פלילי והסבירות כי יחזור על מעשיו, כך יש להניח לטובתו, אינה גבוהה. הנאשם גם הודה ונטל אחריות על ביצוע המעשים. עם זאת, המדובר בביצוע מעשים מיניים בקטין שהיה נתון למרותו של הנאשם ואשר פיתח יחסי תלות כלפי הנאשם, כאשר הנאשם ניצל זאת וביצע במתלונן מעשים מגונים בשלוש הזדמנויות שונות. כבר בכך יש כדי לאבחן את האמור בתפ"ח (תל-אביב-יפו) 1127/05, אליו היפנה ב"כ הנאשם, שם היה מדובר בביצוע מעשה מגונה אחד בלבד. בנוסף לכך, עיינו בתסקיר שירות המבחן, אשר, כאמור, נמנע מלהמליץ שלא להרשיע את הנאשם, ואיננו סבורים, כי הנזק הצפוי לנאשם אם יורשע חריג עד כדי פגיעה ממשית בו ביחס לעבירות שביצע, וביחס למגזר אחר באוכלוסיה. עד כה השכיל הנאשם להסתיר מאחרים את קיומם של ההליכים המשפטיים נגדו, ואף אם יורשע אין הכרח כי הדבר יוודע ברבים ויפגע בשיקומו ובמציאת שידוך ראוי לו, לאחיו ולאחיותיו, ומכל מקום אין לפקוד עוונו על אחרים (השווה: ב"ש 92595/06 ויינברגר נ' מדינת ישראל (טרם פורסם) ההחלטה מיום 19.10.06, פיסקה לפני אחרונה בהחלטה).             המורם מן האמור הוא, כי אנו מרשיעים את הנאשם בביצוע העבירות בהן הודה על פי עובדות כתב האישום, כפי שנקבע ביום 19.6.06.
לעניין העונש 9.         כאמור, מעשיו של הנאשם חמורים, אף אם לא ברף הגבוה לסוגים השונים של המעשים המגונים שקבע המחוקק. הנאשם גם ניצל לרעה את תמימותו ותלותו של
--- סוף עמוד 8 ---
הקטין, ושמא אף סבר, כי מוגבלותו השכלית של המתלונן לא תביא המעשים לידיעת אחרים.             איננו מקבלים את גישתו של ב"כ הנאשם בניסיונו לתלות את ביצוע המעשים של הנאשם במתלונן בכך שלא קיבל הדרכה מתאימה מעמותת "עזר מציון". הגבול בין הענקת חיבוק וחום לנזקקים לבין ביצוע מעשים מגונים, תחומים היטב וצריכים להיות בידיעתו של כל אחד ואחד. ודוק. בכתב האישום לא נאמר ואף הנאשם לא טען, כי מעשיו של הנאשם במתלונן נעשו אגב ביצוע מקלחת, או ניגוב צרכיו של המתלונן (שגם אז היו בבחינת מעשים מגונים ואסורים), אלא דומה כי נעשו במנותק מהם ובשלוש הזדמנויות שונות. אין אלא להסיק, כי יצרו של הנאשם גבר עליו וניצל את מצבו של המתלונן לביצוע המעשים המגונים. נוסיף ונאמר, כי על הנאשם, בהיותו שייך למיגזר החרדי, לדעת ידוע היטב, כי המעשים שביצע אסורים אף על פי הגישה ההלכתית, לבד מהאיסור הפלילי והמוסרי, ולפיכך, אף אם נציין לזכותו את התנדבותו במסגרת "עזר מציון", אין להימנע מלגנותו על ביצוע המעשים, ועליו לשאת בעונש על כך.
נוסיף, כי במסגרת שיקולינו לעונשו של הנאשם רואים אנו ערך חשוב בהרתעת הנאשם ואחרים מלבצע מעשים מגונים במי שנתונים לחסדם ולאחריותם, כפי שנתון היה המתלונן לאחריותו של הנאשם, לבל יהינו לעשות מעשים דומים בכל מסגרת שהיא, גם אם המדובר במסגרת מעשה התנדבות ראוי לציון כהשתתפות בקייטנת "עזר מציון" או במעשי התנדבות אחרים. גם אם הטיפול הניתן על ידי המתנדבים הינו טיפול אישי, חם, אוהב, מלטף ואינטימי, אין בכך כדי להצדיק בדרך כלשהי ביצוע מעשים אשר אמורים להביא לסיפוק מיני, ועל המתנדבים לשים גבולות ברורים, המובנים מאליהם, בין עזרה, סעד וטיפול, לבין הנאות מיניות. חשיבות רבה יש לדברים אלו במיוחד לנאשם ולאחרים הבאים מהמגזר החרדי, בהשתייכם לחברה סגורה ושמרנית אשר כל הנושא של התנהגות מינית אסור באיזכור בתכלית האיסור.
נזכיר לנאשם, כי בשולחן ערוך, אבן העזר, סימן כ"ג סעיף ד' נאמר, כי – "אסור לאדם שאינו נשוי לשלוח ידיו במבושיו, כדי שלא יבוא לידי הרהור, ואפילו מתחת טבורו לא יכניס ידו, שמא יבוא לידי הרהור...". ונוסיף, כי על אחת כמה וכמה אין לאדם לשלוח ידיו במבושיו של אחר.
10.       כאמור, במסגרת הסדר הטיעון הסכימה המאשימה לעתור לעונש של 10 חודשים של מאסר בפועל, שהינו נמוך יותר מהעונש המזערי שאותו קבע המחוקק בגדרו של סעיף 355 --- סוף עמוד 9 ---
לחוק, המחייב את בית המשפט לגזור על הנאשם לפחות רבע מהעונש הקבוע בצידה של העבירה בה הורשע, ורשאי הוא שלא לעשות זאת מנימוקים מיוחדים שיירשמו. בכך הביעה המאשימה את דעתה, כי המדובר במקרה שנסיבותיו מיוחדות ובית המשפט רשאי שלא לגזור על הנאשם את העונש המזערי. כך אף דעתנו, אף כי לא נוכל להיעתר להמלצת שירות המבחן לעניין העונש, אשר נראה לנו כמקל במיוחד עם הנאשם ואינו ראוי בנסיבות העניין.
העונש 11.       לאחר שנתנו דעתנו לטענות ב"כ הצדדים, לנסיבותיו האישיות של הנאשם המפורטות בתסקיר של שירות המבחן, לרבות חרטתו הנראית לנו ככנה ואמיתית, הננו גוזרים על הנאשם את העונשים הבאים:
א.         שישה (6) חודשים של מאסר בפועל, אשר ירוצו בעבודות שירות. הנאשם יירצה את עבודות השירות באחזקה וסיוע, שירותים או מינהלה בעמותת נפגעי אלצהיימר – רמת גן, רח' אהרון קציר 1 רמת גן.
שעות העבודה הן: בימים א-ה מ-08:00 עד השעה 16:00.
תחילת ביצוע העבודות ביום כ"ג חשוון התשס"ז-14.11.06.
על הנאשם להתייצב בפני המפקח על עבודות השירות לצורך קליטה והצבה במפקדת גוש מרכז ברמלה, ביום 14.11.06 בשעה 08:00. במידה ובמהלך ריצוי העונש יועבר הנאשם למקום עבודה אחר, יועסק שם על פי שעות העבודה הנהוגות באותו מקום עבודה.
על הנאשם לעדכן את משרד הממונה על עבודות השירות בכל שינוי אם יחול בכתובת מגוריו. כמו-כן, על הנאשם לעמוד בתנאי הפיקוח וביקורות הפתע – כל הפרה בעבודות השירות עלולה להביא להפסקה מינהלית ולריצוי העונש במאסר ממש.
ב.         שמונה (8) חודשים של מאסר על תנאי, והתנאי הוא שהנאשם לא יעבור במשך שלוש (3) שנים מהיום עבירה על סימן ה' לפרק י' לחוק העונשין, למעט עבירות לפי סעיפים 349 ו-352 לחוק.
--- סוף עמוד 10 ---
ג.          פיצוי למתלונן בסך של 10,000 ₪.
ד.         צו מבחן למשך שנה אחת על פי פקודת המבחן [נוסח חדש],                 התשכ"ט-1969.
זכות ערעור לבית המשפט העליון בתוך 45 יום.
המזכירות תשלח העתק מפסק הדין לשירות המבחן ולממונה על עבודות השירות בשירות בתי הסוהר.
ניתן היום, י"ד בחשוון תשס"ז (5 נובמבר 2006) במעמד ב"כ המאשימה, הנאשם ובא-כוחו עו"ד נפתלי ורצברגר.
5129371 54678313
5129371
משה רביד 54678313-7004/06 54678313
אהרן פרקש, שופט
אורית אפעל-גבאי, שופטת
משה רביד, שופט
נוסח מסמך זה כפוף לשינויי ניסוח ועריכה --- סוף עמוד  11 ---
____________________________________________________________________________________________________ תפח (י-ם) 7004/06  מדינת ישראל נ' מאיר לוין ____________________________________________________________________________________________________ www.nevo.co.il ____________________________________________________________________________________________________