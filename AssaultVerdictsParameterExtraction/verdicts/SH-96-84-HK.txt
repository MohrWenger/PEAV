תפ"ח (שלום תל אביב-יפו) 84/96 מדינת ישראל נ' ד. ב. צ. ס (פורסם בנבו, 23.03.1998)
____________________________________________________________________________________________________ www.nevo.co.il ____________________________________________________________________________________________________ תפח (ת"א) 84/96
‏ ‏ מדינת ישראל נ' ד. ב. צ. ס ____________________________________________________________________________________________________
בבית משפט
השלום בתל אביב יפו
23.3.98
תפ"ח
84/96
בפני
כבוד השופט ד. ברלינר, אב"ד כבוד השופט נ. עמית כבוד השופט נ. ישעיה
המאשימה:
ע"י
ב"כ:
מדינת ישראל
הפרקליטה דניאלה שירזלי
נגד
הנתבע:
ע"י
ב"כ:
ד. ב. צ. ס.
עו"ד
עופר ברטל, וקובי סגל.
חקיקה שאוזכרה:
חוק העונשין, תשל"ז-1977: סע'  345(א)(1), ה' חוק-יסוד: כבוד האדם וחירותו
חקיקה שאוזכרה:
חוק העונשין, תשל"ז-1977: סע'  345, 345(א)(1), 346, 347, 348, 349, 350, 351, ה' חוק-יסוד: כבוד האדם וחירותו
פסק הדין
1.     עפ"י הכרעת-הדין שניתנה על-ידינו בתיק זה הורשע הנאשם באינוס, עבירה לפי סעיף 345(א)(1) לחוק העונשין תשל"ז-1977 (להלן "חוק העונשין"), שבוצעה ביום 22.1.96.
עבירת האינוס שביצע הנאשם היתה במתלוננת המצוינת בכתב-האישום, היא מ.י. ילידת 3.4.1976, שהיתה כבת 20 שנה בתאריך ביצוע העבירה.
עובדות המקרה פורטו על-ידינו בהכרעת-הדין בהרחבה, ולא נחזור עליהם, אך נציין את אותן עובדות הצריכות לעניין העונש.
--- סוף עמוד  1 ---
הנאשם הוא יליד 1962, דהיינו כבן 34 שנה בתאריך העבירה, והוא שף במקצועו, ובתאריך ביצוע העבירה הוא עסק במקצועו במעדנייה בפתח-תקווה.
המתלוננת שהיתה לאחר שרותה הצבאי, נתקבלה לעבודה באותה מעדנייה, לעבודה כמלצרית, אך בימים הראשונים לעבודתה עסקה בחלוקת עלונים (פליירים) של המעדנייה בפתח-תקווה.
ביום ביצוע העבירה, שהיה כ-5-6 ימים לאחר שהמתלוננת החלה בעבודתה במעדנייה, לקח הנאשם את המתלוננת במכונית העסק, לאזור שבו היתה אמורה לחלק עלונים, אך בדרכו לשם, מסר כבסים של המעדנייה, ולאחר מכן סטה מהדרך למגרש שומם, ושם, בתוך המכונית, אנס את המתלוננת בתא הנהג.
2.     עמדנו בהכרעת הדין על הפגיעה הקשה שהיתה למעשה האינוס במתלוננת. למרות שהיא העידה כשנה וחצי לאחר המקרה, עדיין ניכרו בה סימני הטראומה שעברה, והיטיבו לתאר את מצבה הוריה, שהתבטאו בביטויים ציוריים, כפי שאומר האב:   "בתי היתה כמו פרח, צחקה כל הזמן... היא היתה מלאת חיים, והיום זה הפוך".   ואימה שאמרה: "הוא כיבה לה את האורות בחיים" והכוונה לנאשם.
3.     עבירת האינוס היא מן הבזויות והחמורות שבחוק העונשין. גבר העושה מעשה אינוס באישה, שלא בהסכמתה החופשית עקב שימוש בכוח,- כפי שקרה במקרה דנן, - מחלל את גופה של האישה, רומס את כבודה, ופוגע בציפור נפשה, ולא בכדי אמרנו בהכרעת-הדין שגופה של אישה הוא מקדשה, ושהדברים דלעיל מתחייבים גם מהוראות חוק יסוד: כבוד האדם וחירותו, מהוראות חוק העונשין, ומההלכה הפסוקה.
גם מבחינת נסיבותיה המיוחדות של העבירה שבפנינו, יש בהן מן החומרה: הנאשם ניצל את מעמדו כאחד מהאחראים בעסק, כלפי נערה צעירה שעבדה בסך-הכל מספר ימים בודדים במקום; היותו כמעט כפל גילים ממנה, גדול מימדים לעומתה, וללא ספק בעל כח פיסי רב בהשוואה לכוחה, לא הותירו לה כל פתח להינצל מכוונתו לאונסה.
על כך הנאשם צריך לתת את הדין על מעשיו, והדין מחייב עונש מאסר ממש
מורגש וכואב.
--- סוף עמוד  2 ---
4.     מאידך, לעולם אל לו לבית-המשפט להתעלם מהאדם העומד לפניו, ושאת דינו הוא צריך לחרוץ, וגם לא להתעלם ממשפחתו של אותו אדם, ומהשלכותיו של העונש על סביבתו הקרובה.
ככל שהמשפט הזה התקדם, השתופפה דמותו של הנאשם, וביום ששמענו את הטיעונים לעונש ניכר היה עליו שהוא מרגיש את מר גורלו, ובעיקר את מר גורלה של משפחתו.   הנאשם הוא אב ל-7 ילדים, כולם קטינים, שהוא מפרנסם היחידי. יותר משביקש הנאשם רחמים על עצמו, הוא ביקש רחמים על אשתו וילדיו, ואין ספק שהם זכאים לרחמים.
אולם מידת הרחמים שבידינו היא מוגבלת, כפי שאומר כב' המשנה לנשיא מ.אלון (בתוארו אז כשופט), בע"פ 156/80 כוכבי בנימין נ' מ"י פ"ד לה(4) 744, בעמ' 747:   "כשופטים מצווים אנו להחליט מהו העונש על פי מידת הדין, - ומידה זו יכול שתהא מהולה במידה מסוימת של מידת הרחמים המותרת לנו, - שמן הצדק ומן הראוי לגזור על מי שהורשע בדין, הכל לפי העבירה, לפי העבריין ולפי נסיבותיו של כל עניין ועניין. השימוש במידת החסד הפקיד המחוקק בידיה של הרשות המחוננת, ואין בידינו לערב שיקוליה של זו בשיקולינו שלנו".
5.     לאחר שנשמעו הטיעונים לעונש, ובטרם מתן גזר הדין, הוגשו לבית-המשפט ע"י הסניגור (בהסכמה) מכתבי בקשות, האחד מאגודה לעידוד הילודה בעם היהודי, והשני מרב השכונה, המדברים בשבחו של הנאשם ובתרומתו לקהילה ולחברה, ולקחנו את הדברים לתשומת לבנו.
6.     ברי לנו שהעדרו של הנאשם, כאב המשפחה מביתו, יפגע קשה במשפחתו, במצבה הכלכלי, בחינוך הילדים, בגידולם, ובעתידם, מה עוד שהם מתגוררים ביפו, בסביבה שהפשע חוגג ברחובות; וברי לנו שאף מבחינתו הוא, המעבר החד מבעל בעמיו, לבין כתלי בית-הכלא הוא מעבר חד וקשה, אך גם כשרואים צד זה של הדברים, אל לנו לשכוח את דמותה של המתלוננת כקורבן העבירה, שעמדה מולנו רמוסה, ומכווצת, כשהעצב ניבט מעיניה, ומבטה תוהה לגבי עתידה, וכל זה בעטיו של המעשה שעשה בה הנאשם.
בסופו של דבר נקודת האיזון בשיקולים לעונש, היא ביחסיות תואמת בין חומרת המעשה לבין העונש; בין מצב קרבן העבירה לבין נתוני הנאשם ומשפחתו; בין האינטרס הציבורי להעניש, להתריע, ולהרתיע, לבין האינטרס האישי של הנאשם, לרבות זה של משפחתו וילדיו להקל בעונש ככל שניתן.
--- סוף עמוד  3 ---
7.     לאחר ששקלנו ושיקללנו את כל הנימוקים הצריכים לעניין העונש, לחומרא ולקולא, אנו מחליטים להטיל על הנאשם ואנו מטילים עליו שמונה שנות מאסר, שמהן שש שנים יהיו מאסר בפועל, ושנתיים מאסר על תנאי, והתנאי הוא שלא יעבור במשך שלש שנים מתאריך שחרורו ממאסרו עבירת מין לפי סימן ה' לפרק י' לחוק העונשין (סע' 345-351).   לא ראינו לנכון לחייב את הנאשם בתשלום פיצוי למתלוננת במסגרת משפט זה, משום שנראה לנו שיהיה זה חיוב על הנייר בלבד, מבלי יכולת לממשו בשל מצבו הכלכלי של הנאשם. כמובן שלמתלוננת יש את מלוא הזכויות לתבוע את הנאשם בערכאה אזרחית, אם תרצה בכך. 5129371
546783139.         אנו מודיעים לנאשם על זכותו לערער תוך 45 יום.
ניתן היום, 23.3.98, והודע.
ד. ברלינר 54678313-84/96 נוסח מסמך זה כפוף לשינויי ניסוח ועריכה
בעניין עריכה ושינויים במסמכי פסיקה, חקיקה ועוד באתר נבו – הקש כאן   --- סוף עמוד  4 ---     ____________________________________________________________________________________________________ תפח (ת"א) 84/96 ‏       ‏ מדינת ישראל נ' ד. ב. צ. ס ____________________________________________________________________________________________________ www.nevo.co.il ____________________________________________________________________________________________________