תפ"ח (מחוזי מרכז) 10574-02-09 מדינת ישראל נ' מאהר מטר (פורסם בנבו, 21.09.2009)
____________________________________________________________________________________________________ www.nevo.co.il ____________________________________________________________________________________________________ תפח (מרכז)
10574-02-09‏ ‏ מדינת ישראל נ' מאהר מטר ‏ ____________________________________________________________________________________________________
בית המשפט המחוזי מרכז
תפ"ח
10574-02-09 מדינת ישראל נ' מטר(עציר)
21 ספטמבר 2009
המאשימה
מדינת ישראל
נגד
הנאשם
מאהר מטר (עציר)
<#2#> נוכחים: ב"כ המאשימה – עו"ד קרן לוי ב"כ הנאשם – עו"ד בנימין אהרון הנאשם - הובא על ידי שב"ס
חקיקה שאוזכרה:
חוק העונשין, תשל"ז-1977
חקיקה שאוזכרה:
חוק העונשין, תשל"ז-1977: סע'  345(א)(1), 348(ג'1), 379, 382(ב)(1), ל ה' לפרק י'
גזר דין
1.         הנאשם הורשע על פה הודייתו בעבירות של תקיפת בת זוג, לפי סעיף 382(ב)(1) יחד עם סעיף 379 לחוק העונשין, התשל"ז-1977 (להלן: "חוק העונשין") (לגבי אישום ראשון); מעשה מגונה בכוח, לפי סעיף 348(ג'1) יחד עם סעיף 345(א)(1) לחוק העונשין ותקיפת בת זוג, לפי סעיף 382(ב)(1) יחד עם סעיף 379 לחוק העונשין (לגבי אישום שני), במסגרת הסדר טיעון שלפיו תוקן כתב האישום, והנאשם נשלח לקבלת תסקיר שירות מבחן. הסדר הטיעון לא כלל הסכמה לעניין העונש.
2.         על פי עובדות כתב האישום המתוקן, במהלך חייהם המשותפים של הנאשם ואשתו (המתלוננת), נהג הנאשם, פעמים רבות, להכותה.
בתחילת חודש דצמבר 2008 דרש הנאשם מהמתלוננת ליתן לו סכום כסף לצורך רכישת שתיה חריפה, ומשסירבה, הפשיטה מבגדיה, הפעיל את הקירור בחדר וסטר על פניה שוב ושוב.
--- סוף עמוד  1 ---
בתאריך 7.2.09, בשעת לפנות בוקר, הגיע הנאשם לבית בהיותו בגילופין, העיר את המתלוננת והורה לה להכין לו אוכל. משעשתה כן, השליך את האוכל ארצה, הרים את קולו על המתלוננת, קיללה ואמר לה לנקות את הרצפה. בעת שעשתה כן, הכה אותה בראשה וגרם לכך שהילדים התעוררו. הילדים הזעיקו למקום את אחיו של הנאשם, אשר ניסה להרגיעו, ולאחר מכן עזב את המקום.
בהמשך, הורה הנאשם למתלוננת להיכנס לחדר השינה ולשבת על כורסה, נעל את דלת חדר השינה ואמר למתלוננת: "עכשיו הגיע החשבון שלך". בהמשך, נעמד מול המתלוננת, הסיר את בגדיו התחתונים, אחז בחוזקה בשיערה של המתלוננת ועשה בה מעשה מגונה בכוח (כמתואר בסעיף 12 באישום השני לעובדות כתב האישום המתוקן).
3.         ב"כ המאשימה עותרת להטיל על הנאשם מאסר בפועל לתקופה ממושכת, בהדגישה, בין היתר, את חומרת העבירות, אשר התמשכו לאורך תקופה, והיה בהם כדי לבזות את המתלוננת ולהשפילה, הצורך למגר את תופעת האלימות במשפחה וכן להגן על המתלוננת. בנוסף, הפנתה לתסקיר שירות המבחן, אשר אינו כולל המלצה טיפולית, ועולה ממנו, בין היתר, כי הנאשם שולל בעיית אלימות וכן נזקקות טיפולית.
4.         ב"כ הנאשם עותר להטיל על הנאשם תקופת מאסר לא ארוכה, בהדגישו, בין היתר, את גילו של הנאשם, עברו הפלילי, שאינו מאותו סוג ואינו מהעת האחרונה, נתוני התסקיר בקשר להתחזקותה של המתלוננת, הרצון שמביעים בני הזוג לשיקום היחסים ביניהם, וכן מצבו הרפואי של הנאשם, אשר גרם להידרדרותו במישור הכלכלי והמשפחתי. כן הדגיש ב"כ הנאשם שכתוצאה מאותה הידרדרות השתמש הנאשם לרעה באלכוהול, ועל כן נהג במתלוננת שלא כראוי והוא נוטל על כך אחריות ומיצר על כך. בנוסף, עתר ליתן משקל משמעותי להודייתו של הנאשם, אשר מצביעה על נטילת אחריות, ולא כפי שנכתב בתסקיר שירות המבחן, והיה בה משום חיסכון בזמן שיפוטי, ואף ייתור העדת המתלוננת.
הנאשם עצמו הביע חרטה עמוקה ותקווה לשיקום היחסים בינו לבין המתלוננת. 5.         הנאשם שלפנינו הינו יליד שנת 1956, ולו הרשעות קודמות בעבירות רכוש וסמים. ראויה לציון הרשעתו משנת 1984, בעבירות ניסיון שוד והחזקת נשק, בגינה ריצה מאסר ממושך. ההרשעה האחרונה המדווחת היא משנת 1992 (בעבירת סמים) ודווח על ידי הנאשם כי עקב ההידרדרות הכלכלית, הורשע גם בעבירת מס, ואף ריצה מאסר בעבודות שירות.
מתסקיר שירות המבחן עולה כי הנאשם אמנם הודה במיוחס לו, אך הוא מתקשה ליטול אחריות על התנהגותו ולהסבירה, הדגיש את חריגות התנהגותו ושלל בעיית אלימות.
הנאשם תיאר כי בשנים האחרונות הגביר את שתיית האלכוהול, ואף ניהל מערכת יחסים מחוץ לנישואים, מה שגרם לערעור הקשר בינו לבין המתלוננת.
--- סוף עמוד  2 ---
משיחה עם המתלוננת עולה מערכת יחסים סבוכה בינה לבין הנאשם, מלווה באלימות קשה (עמוד 2 לתסקיר). כיום מדווח על תהליך התחזקות שלה ורגיעה נפשית והתייצבות במצבה, מבטאת רצון לשינוי חיובי בקשר עימו.
שירות המבחן מסכם אפוא כי הדינאמיקה הזוגית בעייתית, הנאשם שולל נזקקות טיפולית בבעיית האלימות, ואף מוטיבציה מילולית באשר לרצונו לטפל בבעיית השתיה אינה כנה, והיא מונעת מההליכים המשפטיים. לפיכך, אין התסקיר כולל המלצה להעמידו בפיקוח.
6.         אנו רואים בחומרה את התנהגותו האלימה, המזלזלת והמשפילה של הנאשם כלפי המתלוננת. הנאשם שלל דפוסי התנהגות אלימים, אולם כעולה מכתב האישום המתוקן, נהג במתלוננת באלימות לאורך תקופה ממושכת. ככל הנראה, בשנים האחרונות חלה הידרדרות נוספת ביחסים בין בני הזוג, אשר מצאה ביטויה בהפעלת אלימות פיזית ומינית כלפי המתלוננת, כמפורט לעיל: התנהגות הנאשם כלפי המתלוננת בסיטואציות המפורטות הייתה ברוטאלית, מבזה ומשפילה. אי נטילת האחריות מצד הנאשם ושלילת הצורך בהליך טיפולי, מהווים גורמים מגבירי סיכון כלפי המתלוננת. אמנם לנאשם אין עבר פלילי בתחום האלימות במשפחה, יחד עם זאת לא ניתן להתעלם מכך שבעברו הרחוק הורשע בעבירת אלימות חמורה, בגינה ריצה מאסר ממושך. מהיבטים אלה יש מקום להטלת תקופת מאסר משמעותית, לצורך הגנה על המתלוננת וכדי להרתיע את הנאשם מפני התנהגות אלימה כלפיה.
לקולא אנו מתחשבים בגילו של הנאשם, מצבו הבריאותי, ובעיקר הודייתו בכתב האישום שתוקן ומותן באופן משמעותי. אמנם מהתסקיר עולה אי נטילת אחריות על התנהגות אלימה, אך במעשים עצמם הנאשם מודה, ובפנינו הביע חרטה, ואנו תקווה כי אכן מדובר בחרטה כנה. הודייתו של הנאשם לא רק שחסכה זמן שיפוטי יקר, כי אם ייתרה את העדת המתלוננת, ומצאנו לנכון להעניק לשיקולים אלה משקל משמעותי בגזירת הדין.
7.         בהתחשב בכל השיקולים, אנו גוזרים על הנאשם את העונשים, כדלקמן:
א.         מאסר בפועל למשך 32 חודשים, החל מיום המעצר – 10.2.09. ב.         מאסר על תנאי למשך 12 חודשים, והנאשם לא יישא בעונש זה אלא אם כן יעבור בתוך 3 שנים מיום שחרורו עבירת אלימות כנגד הגוף, או עבירה בניגוד לסימן ה' לפרק י' לחוק העונשין. ג.          מאסר על תנאי למשך 3 חודשים, והנאשם לא יישא בעונש זה אלא אם כן יעבור במשך 3 שנים מיום שחרורו עבירת איומים.
זכות ערעור לבית המשפט העליון בתוך 45 יום מהיום.
המזכירות תשלח העתק גזר הדין לשירות המבחן למבוגרים.
<#4#>
5129371
--- סוף עמוד  3 ---
מנחם פינקלשטיין 54678313
5129371
מנחם פינקלשטיין 54678313-/ 5467831354678313ניתן והודע היום ג' תשרי תש"ע, 21/09/2009 במעמד הנוכחים.
מנחם  פינקלשטיין, שופט אב"ד
זהבה בוסתן, שופטת
ליאורה ברודי, שופטת
הוקלד על ידי: נטלי ליפר נוסח מסמך זה כפוף לשינויי ניסוח ועריכה
הודעה למנויים על עריכה ושינויים במסמכי פסיקה, חקיקה ועוד באתר נבו - הקש כאן --- סוף עמוד  4 ---     ____________________________________________________________________________________________________ תפח (מרכז) 10574-02-09‏ ‏ מדינת ישראל נ' מאהר מטר ‏ ____________________________________________________________________________________________________ www.nevo.co.il ____________________________________________________________________________________________________