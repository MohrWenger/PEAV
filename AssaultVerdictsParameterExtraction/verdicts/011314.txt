ב"ש (מחוזי חיפה) 1314/01 מדינת ישראל נ' יצחק אלון בן יוסף, תשס(1) 769 (2001)
____________________________________________________________________________________________________ www.nevo.co.il ____________________________________________________________________________________________________ ב"ש (חי') 1314/01‏ מדינת ישראל נ' בן יוסף, פ''ד תשס(1) 769 ____________________________________________________________________________________________________
בקשות שונות  01 / 1314 מדינת ישראל נגד יצחק אלון בן יוסף בבית-המשפט המחוזי בחיפה [1.2.2001] לפני השופט ס' ג'ובראן המשיב הואשם בעבירות של אינוס וחטיפה לשם ביצוע מעשה מין. העבירות בוצעו כנגד קטינה בת 10.5. המבקשת הגישה לבית-המשפט בקשה לעצור את המשיב עד תום ההליכים המשפטיים נגדו. בית-המשפט המחוזי, לאחר שקבע כי בידי המבקשת ראיות לכאורה שיש בהן כדי להצדיק את המאסר, נדרש לשאלת חלופת המעצר. בית-המשפט המחוזי פסק: (1)   אין חולק כי חומרת העבירות המיוחסות למשיב מקימה עילת מעצר, אך עם זאת יש לבדוק אפשרות קיומה של חלופת מעצר אשר יש בה כדי להשיג את מטרת המעצר בדרך של שחרור בערובה או בקביעת תנאי שחרור שיש בהם כדי להמעיט במידת האפשר את הפגיעה בחירותו של המשיב (772ז). (2)   במקרה זה יש מקום לשקול חלופת מעצר ביחס למשיב. השיקולים לבחינת האפשרות לחלופת מעצר נובעים מנסיבותיו האישיות של המשיב, שכן מדובר באדם מבוגר מאוד, בן 82 שנה, שהינו ללא כל עבר פלילי, ויש בעובדות אלו כדי להטות את הכף לטובת האפשרות של חלופת מעצר. השמתו בתנאי מעצר בית מלא מחוץ למקום מגוריו, יש בהם כדי להשיג את מטרת המעצר ואין צורך לעוצרו מאחורי סורג ובריח (774א – ד). חקיקה ראשית שאוזכרה: –          חוק סדר הדין הפלילי (סמכויות אכיפה – מעצרים), תשנ"ו1996-, סעיפים 21(א)(1)(א), 21(א)(1)(ב). –          חוק העונשין, תשל"ז1977-, סעיפים 345(ב)(1), 374. פסקי-דין של בית-המשפט העליון שאוזכרו: [1]        בש"פ 8087/95 זאדה נ' מדינת ישראל, פ"ד נ(2) 133. [2]        בש"פ 4414/97 מדינת ישראל נ' סעדה (לא פורסם). [3]        בש"פ 3442/98 מדינת ישראל נ' מלכא (לא פורסם).
--- סוף עמוד  769 ---
[4]       בש"פ 4224/99 מדינת ישראל נ' כהן (לא פורסם). [5]        דנ"פ 2316/95 גנימאת נ' מדינת ישראל, פ"ד מט(4) 589. בקשת מעצר עד תום ההליכים. הבקשה נדחתה. החלטה
השופט ס' ג'ובראן בפניי בקשה להורות על מעצרו של המשיב עד תום ההליכים המשפטיים המתנהלים נגדו, בהתאם לסעיף 21(א)(1)(א) וסעיף 21(א)(1)(ב) לחוק סדר הדין הפלילי (סמכויות אכיפה – מעצרים), תשנ"ו1996-. כנגד המשיב הוגש כתב-אישום המייחס לו את העבירות האלה: 1.      אינוס – עבירה לפי סעיף 345(ב)(1) לחוק העונשין, תשל"ז1977-. 2.      חטיפה לשם ביצוע עבירת מין – עבירה לפי סעיף 374 לחוק העונשין. על-פי הנטען בכתב-האישום, ביום 21.1.2001, בסביבות השעה 17: 30, הגיע המשיב לביתה של המתלוננת, שהינה קטינה בת 10.5 שנים, וביקש ממנה לבוא עמו לביתו. משסירבה המתלוננת, אחז המשיב בחוזקה בידה, משך אותה בכוח אל דירתו והכניס אותה לחדר השינה שלו, שם הפשיט אותה לחלוטין מבגדיה, השכיב אותה על המיטה והחל להחדיר את איבר מינו לאיבר מינה תוך שהמתלוננת אומרת לו שהוא מכאיב לה ומבקשת שיפסיק. רק מששמע את אמה של המתלוננת מבעד לדלת, הוא חדל, הורה למתלוננת להתלבש ודחף לפיה מטבע של 10 ש"ח.
טענות הצדדים באת-כוח המבקשת טענה כי קיימות ראיות לכאורה להוכחת אשמתו של המשיב בעבירות המיוחסת לו בכתב-האישום, הכוללות בין היתר את עדות המתלוננת שנגבתה על-ידי חוקרת ילדים, את עדות אמה של המתלוננת, את עדותה של אשת המשיב ושל אחד השכנים, את חוות-הדעת של פרופ' היס אשר בדק את המתלוננת ועוד.
--- סוף עמוד  770 ---
עוד טענה באת-כוח המבקשת, כי חומרת העבירות מקימה עילת מעצר, וכי לא ניתן להסתפק בענייננו בחלופת מעצר הן משום שמעשיו של המשיב מצביעים על מסוכנות אישית גבוהה והן משום שקיים חשש להשפעה על המתלוננת ומשפחתה, שהינם שכניו של המשיב. מנגד, טענה באת-כוח המשיב כי אין ראיות לכאורה כנגד המשיב, וזאת מנימוקים שונים שפורטו על-ידיה, ובהם בין היתר זיכרון-דברים שכתבה חוקרת הנוער, אי-אמינות דברי המתלוננת והתערבות אמה בהגשת התלונה וכן היעדר ראיות לביצוע האונס.
באת-כוח המשיב הוסיפה וטענה כי מאחר שהמשיב ללא עבר פלילי, והינו איש חולני בן 82, הרי שיש מקום לשקול חלופת מעצר לגביו.
דיון לאחר שעיינתי בבקשת המדינה, ולאחר ששמעתי את טיעוני באי-כוח הצדדים, החלטתי לדחות את הבקשה ולהורות על שחרורו של המשיב בתנאים מגבילים, כפי שיפורט להלן, וכל זאת בלי להקל ראש בחומרת העבירות המיוחסות לו. ראיות לכאורה ההלכה היא כי בעת הדיון בבקשה למעצר עד תום ההליכים אין בית-המשפט מקיים קדם-משפט פלילי ואינו בוחן את אמינות הראיות ומשקלן, אלא הוא בודק אם קיימות ראיות לכאורה גולמיות בעלות "פוטנציאל ראייתי", אשר יש בכוחן להניח תשתית עובדתית מרשיעה לאחר חקירות וקביעות של אמינות ומשקל. ראה בעניין זה בש"פ 8087/95 זאדה נ' מדינת ישראל [1], בעמ' 147: "השאלה אשר בית המשפט מציב לגביה היא בדבר טיבה כראיה פוטנציאלית. ודוק: גם במסגרת הראיות לכאורה, בית המשפט צריך לקבוע מימצאים. מימצאים אלה הם לכאורה, ואין עניינם הכוח הראייתי האקטואלי הטמון בחומר החקירה. מימצאים אלה עניינם הכוח הראייתי הפוטנציאלי הטמון בחומר החקירה. אכן, 'ראיות לכאורה' מחייבות תמיד הערכת סיכויים בדבר התפתחות עתידה, וזאת על רקע המכלול הקיים כבר עתה, ובעיותיו המובנות. על-כן, השאלה שהשופט צריך לשאול עצמו,
--- סוף עמוד  771 ---
לעניין ראיות אלה, הינה אם טיבה של הראיה – על רקע מכלול הראיות כולן המצוי בשלה זה – הוא כזה שקיים סיכוי סביר לכך שאותה ראיה תהפוך בסוף ההליך הפלילי לראיה רגילה אשר על פיה, היא לבדה או בהצטרפה לראיות פוטנציאליות אחרות, ניתן יהיה לקבוע כנדרש את אשמתו של הנאשם. 'ראיות לכאורה להוכחת האשמה' הן אפוא ראיות גולמיות אשר לגביהן קיים סיכוי סביר שעיבודן במהלך המשפט – תוך בחינתן בחקירות, בקביעת אמינות ומשקל – יוביל לראיות (רגילות) אשר מבססות את אשמת הנאשם מעל לכל ספק סביר". אין במובא לעיל כדי לפטור אותנו מלבחון את מכלול הראיות, לרבות אלה ששוללות את גירסת התביעה. ראה בעניין זה את דבריו של כבוד הנשיא השופט ברק, שם [1], בעמ' 148: "נקודת המבט של השופט, המכריע בשאלת המעצר עד תום ההליכים, היא כוללת. עליו לעיין בחומר החקירה כולו, לרבות חומר החקירה התומך בעמדת הנאשם. אין עליו לצמצם עצמו לחומר הראיות המפליל בלבד. עליו לפרוס לפניו את מלוא התשתית הראייתית כפי שזו מופיעה בחומר החקירה, לרבות ראיות ההגנה... אם על יסוד חומר החקירה הכולל – כפי שהוא נתפס בשלב המעצר עד תום ההליכים – אין סיכוי סביר להוכחת האשמה בסיום המשפט, אין בסיס להיווצרותה של עילת מעצר". לאחר שעיינתי בחומר הראיות המצוי בתיק החקירה ולאחר ששמעתי את טענות הצדדים, נחה דעתי כי קיימות בידי המבקשת ראיות לכאורה אשר יש בהן כדי להצדיק את מעצרו של המשיב עד תום ההליכים המשפטיים נגדו, שכן המבחן הינו כאמור אם בחומר החקירה שבידי התביעה מצוי פוטנציאל ראייתי, אשר בסיום המשפט יהא בכוחו להוכיח את אשמת המשיב כנדרש במשפט הפלילי, ואכן בחומר שהונח בפניי קיים פוטנציאל שכזה.
עילת מעצר וחלופת מעצר אין חולק כי חומרת העבירות המיוחסות למשיב מקימה עילת מעצר, אך עם זאת יש לבדוק אפשרות קיומה של חלופת מעצר אשר יש בה כדי להשיג את מטרת המעצר בדרך של שחרור בערובה או בקביעת תנאי שחרור שיש בהם כדי להמעיט במידת האפשר את הפגיעה בחירותו של המשיב.
--- סוף עמוד  772 ---
"האיזון הראוי בין זכות האדם לחירותו לבין הצורך להגן על שלום הציבור, המעוגן בסעיף 21(ב) לחוק סדר הדין הפלילי (סמכויות אכיפה – מעצרים), התשנ"ו1996-, מחייב שלא לעצור נאשם – על אף קיומה של עילת מעצר, לרבות חששות לשיבוש הליכי משפט ולסיכון שלום הציבור – אם ניתן להסיר חששות אלה בדרך של שחרור בתנאים מגבילים, שפגיעתם בחירותו של הנאשם חמורה פחות. ודוק: מדובר בבדיקה אינדווידואלית בעניינו של כל נאשם ונאשם ולא בהסקה כללית על פי סוג העבירות במיוחס לו. יחד עם זאת, חומר הראיות שביסוד כתב האישום משמש גם כראיה עיקרית, שעל פיה על בית המשפט להחליט אם ניתן להסתפק בחלופת מעצר" (בש"פ 4414/97 מדינת ישראל נ' סעדה [2]). ראו גם בש"פ 3442/98 מדינת ישראל נ' מלכא [3]: "כידוע, חומרת העבירה כשהיא לעצמה, אינה מצדיקה מעצר עד תום ההליכים וגם כאשר קיימת חזקת מסוכנות העולה מנסיבות המקרה, עדיין חייב בית המשפט לשקול אם חלופת המעצר עשויה להשיג את מטרת המעצר. במקרים רבים אין בידי הנאשם דרך להוכיח בראיות חיצוניות כי הוא לא ינצל את חלופת המעצר באופן שיסכן את בטחון הציבור או ישבש את הליכי המשפט או יפגע בדרך אחרת במטרות המעצר. לפיכך, במקרים כאלה חייב השופט לסמוך במידה רבה על הרקע של הנאשם ובעיקר על הרקע העברייני ככל שהוא משתקף במרשם הפלילי ועל התרשמות אישית מן הנאשם ומנסיבות המקרה". ויודגש כי תהא עילת המעצר אשר תהא, שומה על בית-המשפט לבחון בכל מקרה אפשרות של חלופת מעצר. ראו בעניין זה בש"פ 4224/99 מדינת ישראל נ' כהן [4]: "אם תמצא לומר, שבכל מקרה של ביצוע עבירה חמורה מתבקשת מסוכנותו של הנאשם ואין להחליט על חלופת מעצר, נמצאת מרוקן חובת שקילת החלופה מתוכן". הכלל העולה אפוא הן מן הפסיקה והן מלשון החוק הינו כי יש לבחון בכל מקרה ומקרה חלופת מעצר (בלשונו של כבוד הנשיא א' ברק, בדנ"פ 2316/95 גנימאת נ' מדינת
--- סוף עמוד  773 ---
ישראל [5], בעמ' 649: "הכלל הוא החירות. המעצר הוא החריג. הכלל הוא החופש. המעצר הוא החריג"). בענייננו, לאחר ששקלתי את העניין על כל היבטיו ומכל צדדיו, ובלי להקל ראש בחומרת העבירות המיוחסות למשיב בכתב-האישום, הנני סבור כי יש מקום לשקול במקרה זה חלופת מעצר ביחס למשיב, אשר יש בה כדי לענות על האינטרס של שמירה על שלום המתלוננת ושלום הציבור ויש בה אף כדי למנוע כל אפשרות של השפעה על המתלוננת ומשפחתה.
השיקולים שהובילו אותי לבחון את האפשרות לחלופת מעצר נובעים מנסיבותיו האישיות של ה"עושה", המשיב, שכן מדובר באדם מבוגר מאוד, בן 82 שנה, שהינו ללא כל עבר פלילי, ויש בעובדות אלו כדי להטות את הכף לטובת האפשרות של חלופת מעצר. אמנם, אף אני סבור כי יש להרחיק את המשיב מביתו ומהמתלוננת ככל שהדבר ניתן, וזאת עד לתום בירור דינו, אך נראה לי כי שחרורו של המשיב בערבות גבוהה מאוד, תוך השמתו בתנאי מעצר בית מלא מחוץ למקום מגוריו, יש בהם כדי להשיג את מטרת המעצר ואין צורך לעוצרו מאחורי סורג ובריח. אשר-על-כן ולאור האמור לעיל, אני מורה על שחרורו של המשיב מהמעצר בתנאים כדלקמן: 1.      המשיב ישהה במעצר בית מלא מחוץ למקום מגוריו עד תום ההליכים המשפטיים נגדו.
על באת-כוח המשיב להמציא תצהירי חלופת מעצר.
2.      על המשיב להפקיד בקופת בית-המשפט סך של 25,000 ש"ח במזומנים או בערבות בנקאית להבטחת תנאי שחרורו ממעצר.
3.      ניתן בזה צו עיכוב יציאה מהארץ נגד המשיב והפקדת דרכונו במשטרה, אם יש לו דרכון, וזאת עד תום ההליכים המשפטיים נגדו.
--- סוף עמוד  774 ---
4.      על המשיב לחתום על ערבות עצמית וצד ג' של שני אנשים על סך של 30,000 ש"ח כל אחד. 5.      אני אוסר על המשיב ליצור כל קשר או מגע כלשהו, הן במישרין והן בעקיפין, עם המתלוננת או עם מי מבין עדי התביעה במשפט זה. 6.      בהיעדר מילוי התנאים הנ"ל ייעצר המשיב עד תום בירור דינו. על-מנת לאפשר לבאת-כוח המשיב להמציא תצהירי חלופת מעצר אני דוחה את הדיון ליום 5.2.2001 שעה 08: 00. המשיב יישאר במעצר עד למתן החלטה אחרת. ניתנה היום ח' בשבט תשס"א (1.2.2001) במעמד באות-כוח הצדדים.
5129371 --- סוף עמוד  775 ---
____________________________________________________________________________________________________ ב"ש (חי') 1314/01‏ מדינת ישראל נ' בן יוסף, פ''ד תשס(1) 769 ____________________________________________________________________________________________________ www.nevo.co.il ____________________________________________________________________________________________________