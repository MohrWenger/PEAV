ת"פ (מחוזי חיפה) 171/01 מדינת ישראל נ' פלוני, תשסא(1) 569 (2001)
____________________________________________________________________________________________________ www.nevo.co.il ____________________________________________________________________________________________________ ת"פ (חי') 171/01‏ מדינת ישראל נ' פלוני, פ''ד תשסא(1) 569 ____________________________________________________________________________________________________
תיק פלילי  01 / 171 מדינת ישראל נגד פלוני בבית-המשפט המחוזי בחיפה [26.11.2001] לפני השופטים ס' ג'ובראן, ר' שפירא, ר' ש' צמח מדובר בגזר-דינו של נאשם אשר הורשע על-פי הודאתו בעשרות של עבירות מין במשפחה, עבירות התעללות ואלימות כלפי בני משפחתו. הנאשם הודה בכעשרים עבירות שמועד ביצוען ומקומן צוינו בכתב-האישום במדויק, וכן הודה כי ביצע בבנותיו עבירות מין בעשרות רבות (ואולי אף יותר מכך) של מקרים אחרים. בא-כוח הנאשם ביקש שלא למצות עמו את הדין, תוך שציין את הודאת הנאשם, אשר חסכה מבנותיו את הצורך להעיד במשפט ואת חרטתו. כן טען הסניגור, כי הנאשם עצמו היה קורבן להתעללות מינית בעת שהיה קטין. התביעה מצדה ביקשה, בשל חומרת המעשים, לגזור על הנאשם עונש של מאסר ממושך. גם בתו של הנאשם ביקשה מבית-המשפט להחמיר בדינו. הדיון נסב סביב שיקולי הענישה בעבירות שבהן הורשע הנאשם. בית-המשפט המחוזי פסק: (1)   הנאשם ביצע בבנותיו מעשים אשר קשה להעלות על הדעת שאדם יבצע באדם אחר, לא כל שכן אב בבנותיו שלו. בנוסף, התעלל הנאשם לאורך שנים בכל בני משפחתו (574ב – ג). (2)   כל עונש שייגזר על הנאשם ואשר נקבע בספר החוקים של מדינת ישראל אינו מבטא דיו את חומרת המעשים ואת הסלידה אשר בית-המשפט חש לנוכח מעשים אלו (574ד). (3)   בית-המשפט איננו מנסה לנקום בנאשם על הפשע, אלא רואה חובה לגזור עליו עונש אשר ירחיק אותו מהחברה לתקופה ממושכת (574ד – ה). (4)   העונש חייב גם להבהיר כי אלו הפוגעים בילדיהם ומשחיתים את נפשותיהם, דינם לא לראות אור שמש ולא לפגוש אדם חופשי לשנים רבות. אף כי העונש שנגזר על הנאשם ממושך מזה הנקצב בדרך-כלל לאסירי עולם, סבור בית-המשפט כי מי שרוצח נפשות ילדיו ראוי לעונש זה (574ה – 575א). (5)   בעבירות אינוס, מין ואלימות המבוצעות על-ידי הורה כנגד ילדיו וכנגד אשתו המסר חייב להיות ברור. דינו של העבריין אחד הוא – הרחקה מהחברה ומאסר ממושך (575א – ב).
--- סוף עמוד  569 ---
(6)   לאור כל האמור גוזר בית-המשפט על הנאשם עונש של 28 שנות מאסר לריצוי בפועל (575ג). חקיקה ראשית שאוזכרה: –          חוק העונשין, תשל"ז1977-. פסקי-דין של בית-המשפט העליון שאוזכרו: [1]        ע"פ 2620/93 מדינת ישראל נ' פלוני, פ"ד מט(3) 1. גזר-דין בעבירות אינוס, מין, התעללות ואלימות שבוצעו על-ידי הנאשם כנגד בני משפחתו. הנאשם נידון ל28- שנות מאסר לריצוי בפועל.
גזר-דין
1.      העבירות שבהן הורשע הנאשם: הנאשם, נשוי ואב לחמש בנות ובן אחד, הורשע על-פי הודאתו בארבעה אישומים שונים, אישומים בעבירות רבות של עבירות מין במשפחה, התעללות, אלימות וכיוצא באלה. האישום הראשון מיוחס למערכת יחסיו של הנאשם עם בתו הבכירה, מ. על-פי עובדות כתב-האישום, שהנאשם הודה בו, ביצע הנאשם בבתו עשרות עבירות מין מעת היותה בת כשמונה שנים ועד שבגרה. בכתב-האישום מצוין כי מדובר במעשים בתדירות של פעמיים עד שלוש פעמים בשבוע לערך. בכתב-האישום מפורטים 17 מקרים ספציפיים של מעשים מגונים בכפייה, ניסיונות אינוס, תקיפות מיניות, מעשי סדום ואלימות, כאשר מקרים אלו הם ככל הנראה אירועים ספציפיים שאותם זכרה המתלוננת מבין עשרות מקרים נוספים המוזכרים בכתב-האישום ללא ציון מועד ותיאור ספציפי.
--- סוף עמוד  570 ---
האישום הראשון שבו הודה הנאשם מייחס לו עבירות של מעשה מגונה בקטין, מעשה מגונה בכפייה, ניסיון אינוס, תקיפה מינית, מעשה מגונה, התעללות בקטין, עבירות מין במשפחה (מעשי סדום), עבירות מין במשפחה (מעשים מגונים) ומעשה מגונה בפני קטין (יצוין כי ריבוי סוגי העבירות בכל האישומים נובע משינויים בחוק העונשין, תשל"ז1977-, לאורך השנים הרלוונטיות). כאמור, מדובר בעשרות עבירות מין שבוצעו בבת מ'. האישום השני מתייחס למערכת היחסים שבין הנאשם לבתו השנייה, ג'. על-פי עובדות האישום שבו הודה הנאשם, הוא נהג לבצע בבתו הנ"ל מעשים מגונים מעת שהייתה בת שבע ועד שבגרה. גם במקרה זה, מדובר בשיגרת חיים, כאשר כתב-האישום מפרט מקרים ספציפיים שאותם ציינה המתלוננת מבין מספר רב של מקרים שבהם בוצעו העבירות. גם אישום זה מייחס לנאשם עבירת אינוס, ניסיון אינוס, מעשה מגונה בקטין ומעשה מגונה בכפייה, תקיפה מינית, התעללות בקטין, עבירות מין במשפחה (מעשים מגונים) ועבירה של מעשה מגונה. כאמור, מדובר במקרים רבים לאורך שנים. האישום השלישי עוסק במערכת יחסיו של הנאשם עם בתו השלישית, ס'. גם בבת זו בוצעו מעשים מגונים החל מהיותה בת שמונה, במספר רב של פעמים. כתב-האישום מייחס לנאשם עבירת מעשה מגונה ועבירה של התעללות בקטין. האישום הרביעי עוסק במערכת יחסיו של הנאשם עם אשתו ועם ילדיו האחרים ומפרט מסכת מתמשכת של אלימות פיזית ומילולית, לרבות אירוע מחודש פברואר 2001 שבו היכה הנאשם את בנו מ' יליד 1985. במקל של מגב עד שהמקל נשבר, וכן הכה את אשתו ואיים להורגה. כתב-אישום זה מייחס לנאשם עבירות של תקיפה, תקיפה הגורמת חבלה של ממש, תקיפה בנסיבות מחמירות, התעללות בקטין ואיומים. כאמור, הודה הנאשם בכל העבירות שיוחסו לו. מדובר בהודאה בעשרות עבירות, ומהן כ20- עבירות שצוינו במועד ובמקום מדויקים, וכן הודאה בכך שביצע בבנותיו עבירות מין בעשרות רבות של מקרים ואולי אף יותר.
--- סוף עמוד  571 ---
בנסיבות אלו, כאשר מדובר בהודאה בעשרות עבירות, קשה לאמוד את העונש המצטבר בגין כל העבירות שבהן הורשע הנאשם. יצוין, כי די בעבירות הספציפיות שבהן הורשע כדי לגזור עליו עונש מאסר מצטבר של מאות שנות מאסר.
--- סוף עמוד  572 ---
2.      הטיעון לעונש: התביעה עותרת לגזור על הנאשם עונש שלא יפחת מ20- שנות מאסר, בין היתר בשים לב לפסק-דינו של בית-המשפט העליון בע"פ 2620/93 מדינת ישראל נ' פלוני [1]. התביעה מפרטת את חומרת מעשיו של הנאשם אשר הפך את בנותיו לשפחות מין והתעלל לאורך שנים בכל בני משפחתו. בהתאם, עותרת התביעה לגזור על הנאשם עונש של מאסר ממושך. הסניגור עותר לבית-המשפט שלא למצות עם הנאשם את הדין ולגזור עליו עונש של 10 עד 15 שנות מאסר לכל היותר. הסניגור מציין את הודאתו של הנאשם אשר חסך מבנותיו את הצורך להעיד במשפט זה ואת חרטתו. כמו כן טוען הסניגור כי הנאשם עצמו היה קורבן להתעללות מינית בעת שהיה קטין, ועניין זה גרם לפגיעה בלתי הפיכה בו, שבאה לידי ביטוי גם בהתנהגותו של הנאשם כלפי בנותיו. הנאשם הביע חרטה על מעשיו וטען גם הוא כי היה קורבן להתעללות מינית וביקש שמשפחתו תסלח לו ושבית-המשפט יאפשר לו להקדיש את חייו למשפחתו. 3.      חוות-הדעת הפסיכיאטרית: בפתח הדיון בתיק זה הופנה הנאשם לבדיקה פסיכיאטרית. הנאשם נמצא כשיר לעמוד לדין. הפסיכיאטר המחוזי קבע כי אין עדות לקיום מחלת נפש. מדובר בנאשם הסובל מהפרעה מסוג פדופיליה, ואולם הוא כשיר לעמוד לדין ואינו זקוק לאשפוז פסיכיאטרי. 4.      שיקולי הענישה: הרכב זה מורגל בשמיעת תיקי פשעים חמורים, לרבות תיקי אונס רבים, ואולם גם בשים לב לתיקים אחרים רבים שנידונו בפנינו, תיק זה חריג על-פי כל אמת-מידה אפשרית.
--- סוף עמוד  573 ---
כאמור, מדובר בכתב-אישום שעניינו עשרות רבות של עבירות מין ואלימות שביצע הנאשם בבנותיו וכן ביתר ילדיו. למעשה, מדובר במסכת מתמשכת של התעללות בבני המשפחה לאורך שנים. בנותיו הפכו לשפחות מין אשר היה עליהן לספק את סטיותיו המיניות של אביהן בכל עת שבחר, בלא ששעה לבקשותיהן ותחינותיהן להניח להן. מעבר לכמות המקרים שבהם מדובר, מפרט כתב-האישום את האופן שבו בוצעו בהן עבירות המין. כל אחד מהמקרים מחריד יותר מזה שקדם לו, ואין הנייר מסוגל לתאר את חומרתם של המעשים. באי-כוח הצדדים הפנו אותנו לפסקי-דין שונים העוסקים בעבירות מין; כל אחד מהם טען בהתבסס על פסיקה התומכת לכאורה בטיעוניו. עיינו בפסקי-הדין שהועברו על-ידי הצדדים. אין אחד הדומה למקרה שבפנינו ככל שהדבר נוגע לחומרת העבירות. כתב-האישום שהנאשם הודה בו חמור מכל אחד שנידונו במקרים המפורטים בפסקי-הדין שהוצגו לעיוננו (עד כמה שעולה מפסקי-הדין עצמם, מאחר שלא עיינו בכתבי-האישום). דף של כתב-אישום ופרוטוקול של בית-משפט אינם יכולים לבטא תמיד את חומרת המעשה שבעניינו אנו דנים. הכתוב מבטא עובדות יבשות ואינו יכול תמיד להעביר לקורא את התחושות הנלוות למעשים. יכולנו להתרשם מהחומרה שבמעשי הנאשם בעת שבתו הבכורה מ' ביקשה לדבר בטרם ייגזר דינו. הבת פנתה אלינו, כשגרונה נחנק ומעיניה זולגות דמעות, וביקשה להחמיר בדינו של הנאשם. הבת ביקשה מאתנו במילותיה שלה כדלקמן: "ברצוני לומר כמה מילים, אני מבקשת מכם שתנהגו ביד קשה קצת באותם אנשים שעושים את כל עבירות המין האלה במשפחה, גם אם זה אצלנו במשפחה וגם אם זה במשפחות אחרות. אי אפשר להרוס חיים של ילדים אחרים, אי אפשר להרוס נפשות טהורות כל כך של ילדים קטנים, צריך לגמור את כל התופעה הזאת. אני חושבת שאם תנהגו ביד קשה ותתנו עונשים יותר קשים, אז אנשים יראו וייראו". ובהמשך, לאחר שסיימה לתאר את סבל המשפחה, הוסיפה ודיברה על עצמה לאחר נישואיה שלה, וסיפרה כדלקמן:
--- סוף עמוד  574 ---
"אני חיה במשחק של דמוי אושר, כאילו הכל בסדר, אבל לצערי לא כך הדברים, כל נגיעה של הבעל, אפילו חיבוק מחזירה אותי לאותם לילות של התעללות". לאחר דברים אלה לא יכלה עוד לדבר והצטרפה לשלוש אחיותיה ולאמה שישבו באולם ומיררו בבכי. כל בנות המשפחה, שלא יכלו לדבר, כאילו שידרו לנו בשתיקתן ובבכיין דברים כמו אלה שנאמרו על-ידי ו' פרנקל בספרו האדם מחפש משמעות (בהוצאת דביר, 1970, בעמ' 16): "אלה שהיו בפנים אינם זקוקים להסברים, ואחרים ממילא לא יבינו, מה הרגשנו ומה אנחנו מרגישים עכשיו". סבורים אנו כי יותר מכל פסק-דין קודם שהוצג לעיוננו ראויים דברים אלו של קורבנות עבירה שיובאו בחשבון בבואנו לגזור את דינו של הנאשם. הנאשם ביצע בבנותיו מעשים אשר קשה להעלות על הדעת שאדם יבצע באדם אחר, לא כל שכן אב בבנותיו שלו. בנוסף, התעלל הנאשם לאורך שנים בכל בני משפחתו במעשי אלימות, איומים, השלטת טרור והשלטת משטר שבו בני המשפחה, ובייחוד הבנות, משועבדים לסיפוק כל צרכיו בכל עת שימצא לנכון ללא כל התחשבות בגילם, במצבם, ברצונותיהם, ולמעשה תוך התעלמות מוחלטת מהיותן יצורי אנוש. בבואנו לגזור את דינו של הנאשם מתקשים אנו למצוא עונש ההולם את חומרת מעשיו. כאמור, בחישוב אריטמטי, היה על הנאשם לרצות מאות שנות מאסר. נראה, שכל עונש שנגזור עליו ואשר נקבע בספר החוקים של מדינת ישראל אינו מבטא דיו את חומרת המעשים ואת הסלידה אשר בית-המשפט חש לנוכח מעשים אלו. איננו פועלים כשלוחיהם של הקורבנות במובן זה שאיננו מנסים לנקום בו על הפשע. כמאמרו של פרותגוראס – "מי שמעניש אינו מתנקם על הפשע לשעבר, שהרי אין להשיב את הנעשה, אלא למען העתיד, כדי שאותו פושע לא יפשע שנית". סבורים אנו כי אכן חובה לגזור על הנאשם עונש אשר ירחיק אותו מהחברה לתקופה ממושכת. עונש זה חייב גם להבהיר כי העושים מעשים מסוג זה, אלו הפוגעים
--- סוף עמוד  575 ---
בילדיהם ומשחיתים את נפשותיהם, דינם לא לראות אור שמש ולא לפגוש אדם חופשי לשנים רבות. לא מצאנו בכל טיעוניו של הסניגור ובכל דברי הנאשם עילה להקל בעונשו. אמנם, הבאנו בחשבון שהנאשם הודה ולפחות בשלב זה החליט לחסוך מבנותיו את העינוי של מתן העדות, ואולם בשים לב לחומרת העבירות וגם אם נביא בחשבון את הודייתו, אין מנוס אלא לגזור עליו עונש של מאסר ממושך. כפי שיובהר בהמשך, עונש המאסר שאנו גוזרים על הנאשם הינו ממושך יותר מהעונש הנקצב בדרך-כלל לאסירי עולם. עניין זה לא נעלם מעינינו, ואולם סבורים אנו כי מי שרוצח נפשות של ילדיו ראוי לעונש זה גם אם אין מדובר בעבירה שעניינה גרימת מוות ממש. סבורים אנו כי בעבירות מסוג אלו שהנאשם הודה בהן, עבירות אינוס, מין ואלימות המבוצעות על-ידי הורה כנגד ילדיו וכנגד אשתו, המסר חייב להיות ברור. דינו של העבריין אחד הוא – הרחקה מהחברה ומאסר ממושך. 5.      סיכום הענישה בסיכומו של דבר, ולאחר ששמענו את הטיעונים, ובשים לב לכל השיקולים שפורטו לעיל, אנו גוזרים את דינו של הנאשם כדלקמן: אנו גוזרים על הנאשם 28 שנות מאסר לריצוי בפועל. מניין ימי המאסר ייחשב החל מיום 22.3.2001 המועד שבו נעצר הנאשם. המזכירות תכין פקודת מאסר בהתאם. בשים לב למאסר הממושך שאותו ירצה הנאשם בפועל לא מצאנו מקום לגזור עליו עונש של מאסר מותנה שייכנס לתוקפו רק לאחר שישוחרר. עלינו להדגיש כי אילמלא הודאתו של הנאשם והעובדה שלפחות בשלב זה החליט להקל על בנותיו ולא להעידן, ולא לגרום להן לסבל נוסף, לא היינו מהססים גם לגזור
--- סוף עמוד  576 ---
עליו עונש חמור יותר, וגם אז לא היינו סבורים כי יש בכך כדי להביא לידי ביטוי, ולו מקצת הסבל שגרם לבנותיו. מטבעו של ההליך התקיים הדיון בתיק זה בדלתיים סגורות ואולם לאחר שנגזר הדין סבורים אנו כי אכן מטרת הענישה היא להרתיע גם אחרים, כפי שביקשה הבת מ' "למען יראו ויראו". בהתאם אנו מתירים את פרסום גזר-הדין. לו היה הדבר ניתן היינו גם מתירים את פרסום שמו של הנאשם כדי שמעבר לתקופת המאסר שגזרנו עליו יפורסמו מעלליו ברבים כדי שאות הקלון יוטבע במצחו. ואולם חשיפת שמו של הנאשם תוביל בהכרח גם לחשיפת זהות כל בני משפחתו. על-כן, וכדי להגן על בנות המשפחה ובניה שלא יסבלו עוד, נאסר לפרסם כל פרט מזהה של הנאשם ושל בני המשפחה. ובסיומו של הליך כואב זה מוצאים אנו לנכון לפנות אל הבנות, אל הבן ואל האם. איננו מתיימרים לרפא בענישה זו או בכל ענישה אחרת את הפצע שגרם הנאשם לנפשותיכם. לא תמיד ניתן לתקן עוול שבוצע בידי אדם על-ידי מעשי אדם אחר. תקוותנו היא שהאומץ שהיה לכם להביא פרשה זו בפני בית-המשפט והענישה המרתיעה, יחסכו גורל דומה, ולו מילדה או ילד אחד, ובכך תהיה נחמתכם. הוסבר לנאשם על זכותו לערער לבית-המשפט העליון בתוך 45 יום מהיום. ניתן היום, י"א בכסלו תשס"ב (26.11.2001), במעמד הנאשם, הסניגור ונציג/ת התביעה.
5129371 --- סוף עמוד  577 ---
____________________________________________________________________________________________________ ת"פ (חי') 171/01‏ מדינת ישראל נ' פלוני, פ''ד תשסא(1) 569 ____________________________________________________________________________________________________ www.nevo.co.il ____________________________________________________________________________________________________