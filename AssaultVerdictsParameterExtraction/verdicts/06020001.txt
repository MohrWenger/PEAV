תפ"ח (מחוזי ירושלים) 20001/06 מדינת ישראל נ' פלוני (פורסם בנבו, 20.09.2006)
____________________________________________________________________________________________________ www.nevo.co.il ____________________________________________________________________________________________________ תפח (י-ם) 20001/06 ‏ ‏ מדינת ישראל נ' פלוני ____________________________________________________________________________________________________
בתי המשפט
בדלתיים סגורות
בבית
המשפט המחוזי בירושלים
פ"ח 20001/06
לפני:
כבוד השופט משה רביד - אב"ד כבוד השופטת אורית אפעל-גבאי כבוד השופט אהרן פרקש
20/09/2006
בעניין:
מדינת
ישראל
ע"י
ב"כ עו"ד אשרת שהם
המאשימה
נ ג ד
1. פלוני ע"י
ב"כ עו"ד נאשד קאדרי
2. פלוני ע"י ב"כ עו"ד אחמד עואודה, מטעם
הסניגוריה הציבורית
3. פלוני ע"י ב"כ עו"ד אנדרה רוזנטל, מטעם
הסניגוריה הציבורית
4. פלוני ע"י ב"כ עו"ד ראובן המבורגר, מטעם
הסניגוריה הציבורית
5. פלוני ע"י ב"כ עו"ד זכריה שנקולבסקי, מטעם
הסניגוריה הציבורית
6. פלוני ע"י ב"כ עו"ד ראובן המבורגר, מטעם
הסניגוריה הציבורית
7. פלוני ע"י ב"כ עו"ד מיכאל הורוביץ, מטעם
הסניגוריה הציבורית
הנאשמים
איסור פרסום
ספרות: א' ברק, מבחר כתבים (ח' ה' כהן, י' זמיר עורכים, תש"ס) --- סוף עמוד  1 ---
ספרות: א' ברק, מבחר כתבים (ח' ה' כהן, י' זמיר עורכים, תש"ס)
כתבי עת: מאיר שמגר, "כבוד האדם ואלימות", משפט וממשל, כרך ג 33
חקיקה שאוזכרה:
חוק העונשין, תשל"ז-1977: סע'  25, 26, 30, 346, 349, 352, ה' לפרק ח', ה' לפרק י' חוק הנוער (שפיטה, ענישה ודרכי טיפול), תשל"א-1971: סע'  26 (2) חוק לתיקון סדרי הדין (חקירת עדים), תשי"ח-1957 חוק סדר הדין הפלילי [נוסח משולב], תשמ"ב-1982 פקודת המבחן [נוסח חדש], תשכ"ט-1969: סע'  1(1)(א)
מיני-רציו: * נוער – שפיטה – הרשעה * נוער – ענישה – דרכי ענישה * עונשין – ענישה – דרכי ענישה : נוער
* עונשין – ענישה – מדיניות ענישה : עבירות מין * עונשין – ענישה – מדיניות ענישה : שיקולים * עונשין – עבירות – בעילה אסורה בהסכמה באישום הראשון הואשמו נאשמים 2, 3, 6 ו-7 בבעילה אסורה, נאשם 5 הואשם בסיוע לבעילה אסורה ונאשם 4 הואשם בניסיון לבעילה אסורה. הנאשמים, כולם קטינים, הודו במיוחס להם ובית-המשפט קבע, כי הנאשמים עברו את העבירות שבהן הואשמו. באישום השני מואשם הנאשם 1, שהינו בגיר, בסיוע לבעילה אסורה. הוא הודה והורשע, ונדון על יסוד הסדר טיעון לששה חודשי מאסר בפועל ומאסר על-תנאי של תשעה חודשים. .
--- סוף עמוד  2 ---
לעניין הנאשמים הקטינים קבע בית-המשפט המחוזי: חרף המלצת שירות המבחן, אין להימנע מהרשעת הנאשמים. המלצת שירות המבחן מתמקדת בפן השיקומי ואילו לביהמ"ש מבט רחב יותר ועליו לשקול גם שיקולי הרתעה, גמול ואכיפה שוויונית, במיוחד כשמדובר בעבירה חמורה. עבירה חמורה אינה דווקא עבירה שלצידה עונש מאסר לשנים רבות. חומרת העבירה נגזרת מיסודות העבירה, מנסיבות ביצועה ומנפוצותה. בענייננו, בעילת הנפגעת בחבורה ע"י מספר רב של נערים מצביעה על חומרת העבירה. ההלכה היא כי ככל שחומרת העבירה גדולה יותר כך תיטה הכף לעבר השיקול הציבורי ולא השיקול האינדיבידואלי. אכן, כאשר מדובר בקטין, המשקל שיש ליתן לאינטרסים הרלוונטיים לשאלה אם להרשיעו או שמא להימנע מהרשעתו, והאיזון הפנימי ביניהם שונים מהשיקולים ביחס לנאשם בגיר. הלכה פסוקה היא כי לגבי קטין יינתן משקל-יתר לנסיבותיו האישיות. עם זאת, גם בעניינם של קטינים אין לומר שנקודת המוצא צריכה להיות טיפול ללא הרשעה. קטינות אינה יוצרת חסינות. הנאשמים פגעו בגופה ובנפשה של הנפגעת. הסכמתה, כאשר 6 נאשמים ניצבים עליה, לאו הסכמה היא. גם אם היתה הסכמה של הנפגעת אין היא גורעת מפליליותו של המעשה. מטרת ההוראה היא להגן על נערות קטינות גם מתחת לגיל 14 לבל יקיימו יחסי מין והסכמתן למעשה אינה מעלה או מורידה. יתרה מזו, לפי עובדות כתב האישום, שבהן הודו הנאשמים, הבעילה וניסיון הבעילה של הנאשמים נעשו מבלי שניתנה הסכמתה של הנפגעת.כעולה מתסקיר הנפגעת, עד היום היא חוששת שמא תפגוש את הנאשמים ברחובה של עיר. החרטה של הנאשמים היא חלקית. לפיכך, ונוכח האופן המשפיל שבו קיימו הנאשמים מגע מיני עם הנפגעת, אינטרס הציבור במקרה זה גובר על היותם של הנאשמים קטינים, ויש להרשיעם. במסגרת שיקולי הענישה יש לשקול את חומרת העבירה ואת מהותה ואת הצורך בהרתעתם של אחרים מפני ביצועה. יש להגשים מטרות שיקומיות הטמונות בהליך הענישה. יש להתחשב בנסיבותיו האישיות של העבריין שבאים לגזור את עונשו. שיקולים אלה לרוב מוליכים לכיוונים נוגדים, ועל ביהמ"ש לאזן ביניהם. כל נאשם ונסיבותיו הוא, כל נאשם והשקלול של הרכיבים השונים לגביו. יתר על כן, לא הרי הענשתו של קטין כהרי הענשתו של בגיר. משקלו של הממד השיקומי כבד יותר בהליך הענישה של קטינים מאשר בזה של בגירים. ואולם,גם בעניינם של קטינים לעתים שיקולים של הרתעה,מניעה ותגמול עולים במשקלם על השיקול השיקומי. בעבירות מין ישנה מגמה של החמרה משמעותית בענישה. אף אלה המצדדים בחשיבות השיקום של קטינים מדגישים את חומרת עבירות המין כשיקול שעל ביהמ"ש לשקול לחומרה. לפי מגמה נוספת ההולכת ומתפתחת בשיטתנו, ההליך הפלילי מביא בחשבון לא רק את הפגיעה בנאשם אלא גם את הפגיעה בקורבן העבירה. בין שיקולי הענישה יש למנות לא רק את יסוד ההרתעה אלא גם את יסוד התגמול, שבא לבטא יחס הולם בין חומרת העבירה לחומרת העונש כהבעת סלידה מהמעשים שעולל הנאשם. שיקול נוסף הוא נפוצותה של העבירה. יחד עם זאת, לא ניתן להתעלם מגילם של הנאשמים בעת ביצוע העבירה, שלמעט נאשם 2, זו הסתבכותם הראשונה עם החוק. כך לא ניתן להתעלם שמעצרם גרם להפסד שנת לימודים. אם יוטל עליהם עונש מאסר ולו בעבודות שירות, יפגע הדבר ביכולתם לגשת לבחינות הבגרות. לפיכך, את כל אחד מהנאשמים 3, 4, 6 ו-7 דן ביהמ"ש לעבודות שירות, מאסר על תנאי, צו מבחן ופיצוי למתלוננת. נאשם 2 עבר את העבירה תוך הפרת צו בית-משפט, ולכן יש להחמיר בעונשו ולדון אותו למאסר בפועל, מאסר על תנאי ופיצוי למתלוננת. הנאשם 5 נרתע ברגע האחרון ולא בעל את המתלוננת, מנגד הוא לא מנע מיתר הנאשמים לבעול את המתלוננת. לפיכך, יש להטיל עליו צו מבחן, צו שירות לתועלת הציבור, מאסר על תנאי ופיצוי המתלוננת.
--- סוף עמוד  3 ---
פסק דין
העובדות 1.         נגד הנאשמים, שהם קטינים, הוגש כתב אישום בו חלקם מואשמים באינוס בנסיבות מחמירות וחלקם הואשמו בחטיפה לשם עבירת מין ואינוס בנסיבות מחמירות.             הצדדים הגיעו להסדר טיעון, לפיו שונה כתב האישום כדלקמן: באישום הראשון הואשמו הנאשמים 2, 3, 6 ו-7 בבעילה אסורה – עבירה לפי סעיף 346 רישא לחוק העונשין, התשל"ז-1977 (להלן – "החוק"); הנאשם 5 הואשם בסיוע לבעילה אסורה – עבירה לפי סעיפים 30 ו-346 רישא לחוק; נאשם 4 הואשם בניסיון לבעילה אסורה – עבירה לפי סעיף 25 ו-346 רישא לחוק. הנאשמים הודו במיוחס להם בעובדות כתב האישום המתוקן ובית המשפט קבע, על יסוד הודאותיהם, כי הנאשמים עברו את העבירות שבהן הואשמו בכתב האישום המתוקן.
באישום השני מואשם הנאשם 1, שהינו בגיר, בסיוע לבעילה אסורה – עבירה לפי סעיפים 30 ו-346 רישא לחוק. הנאשם 1 הודה והורשע בעובדות כתב האישום המתוקן ונדון על יסוד הסדר טיעון לששה חודשי מאסר לריצוי בפועל ומאסר על-תנאי של תשעה חודשים.
2.         העובדות המפורטות באישום הראשון בכתב האישום המתוקן, בהן הודו הנאשמים, הן אלה: הנאשמים 2, 3, 4, 5, 6 ו-7 פגשו את הנפגעת, שהיתה אז קצת פחות מגיל 14, ואשר הכירה את חלקם באופן שטחי. הנאשמים ביקשו מהנפגעת להתלוות אליהם, כשהם משוחחים עמה. הנאשם 4 ניגש עם הנפגעת למקום צדדי וניסה לבעול אותה, מבלי שהסכימה לבעילה, אולם הוא הפסיק כאשר הקונדום נפל מאבר מינו. הנאשמים הגיעו יחד עם הנפגעת לחניה סמוכה. הנאשם 3 ניגש אל הנפגעת לתוך החניה, בעוד שהנאשמים האחרים נותרו בפתח החניה. הנאשם 3 השכיב את הנפגעת על מכסה מנוע של מכונית שחנתה במקום והחדיר את אבר מינו לאבר מינה של הנפגעת, בלי שנתנה הסכמתה לכך. לאחר שסיים, התרחק הנאשם 3 והצטרף לחבריו שעמדו בפתח החניה, כאשר הנאשם 2 ניגש למתלוננת ובעל אותה בלי שנתנה הסכמתה להחדרת אבר מינו לאבר מינה. לאחר שהנאשם 2 התרחק מהנפגעת, ניגש אליה הנאשם 5, אך כאשר הגיע סמוך לרכב, חזר לחבריו שעמדו בפתח החניה. לאחר שחזר הנאשם 5 לחבריו, ניגש אל הנפגעת הנאשם 6 ואף הוא החדיר את אבר מינו לאבר מינה בלי שהסכימה לכך. נאשם 7 ניגש אף
--- סוף עמוד  4 ---
הוא למתלוננת, לאחר שהנאשם 6 חזר לחבריו שעמדו בפתח החניה והחדיר את אבר מינו לאבר מינה בלי שהנפגעת הסכימה לכך. לאחר מכן, עזבו הנאשמים את הנפגעת לנפשה.
תסקירי שירות המבחן לנוער 3.         על מנת למנוע את זיהוי הנאשמים פרטנו רק את העובדות שנראו לנו חשובות ואשר אינן מזהות את הנאשמים.
4.         לנאשם 2, כבן 17 וחמישה חודשים כיום, בעיה עם זהותו והשתייכותו הלאומית. הנאשם הורשע לאחרונה בעבירה של חבלה בנסיבות חמורות ובעבירה של שיבוש מהלכי משפט ונדון לששה חודשי מאסר לריצוי בפועל, שחפפו את ימי מעצרו ולמאסר על-תנאי של שנתיים (ת"פ 602/05 של בית משפט זה). את העבירה שבתיק זה עבר הנאשם בעת שהפר את תנאי מעצר הבית, שבו היה נתון, בגין כתב האישום שהוגש נגדו בתיק האמור. כמו כן, תלויים ועומדים נגד הנאשם ארבעה כתבי אישום בגין העבירות הבאות: גניבה, תגרה, תגרה והכשלת שוטר ותגרה והחזקת סכין. גזר הדין בגין עבירות אלה אמור להינתן בימים אלה.             לדברי אביו, הנאשם היה תלמיד מצטיין, אך לאחר שהאם עברה תאונה, שהנאשם היה עד לה, חלה הידרדרות בלימודיו והוא הושעה ולאחר מכן הורחק מבית הספר. לפני מעצרו השתלב הנאשם במסגרת לימודית אחרת, התמיד בלימודיו ויצר קשר טוב עם המורה.
גם בבית המעצר היה הנאשם מעורב בעבירות משמעת ולכן הועבר לאגף חצי פתוח ולאחר מכן לאגף הסגור ואף שהה מעת לעת בהפרדה.
בעת שנכתב התסקיר הודה הנאשם כי עשה מעשה שלא ייעשה וכי הוא מצטער עליו. לדבריו, לאחר שחשב על המעשה, חש אי נעימות והתבייש בעצמו, בנסיבות בהן בעל את הנפגעת.             שירות המבחן ניסה לבנות עבור הנאשם תוכנית טיפולית, על מנת לעזור לו ולבני משפחתו. המטרה לא הושגה, משום שהנאשם התקשה לראות את הבעייתיות שבתִפקודו, וביכר להשתמש בהדחקה ובהכחשה. הוריו גיבו את הכחשותיו.             בהמלצות שירות המבחן נאמר כי לנאשם יש קושי לקחת אחריות על התנהגותו והשלכותיה. הקונפליקט העמוק לגבי זהותו של הנאשם והשתייכותו, תאונת הדרכים בה נפגעה אמו, והמשבר המשפחתי שבא בעקבותיה, הקושי של אמו
--- סוף עמוד  5 ---
להעניק לו התייחסות והגיבוי הלא מובחן שנתן האב לנאשם, בהכחשה גורפת של קשייו, העדר תמיכה והתייחסות רגשית ממשית למצוקות מצד הוריו, והקושי של הנאשם לבטא את מצוקותיו ולקבל עזרה ניתבו אותו למקום בו הוא נמצא. יחד עם זאת, המהפך שחל בגישתם של הנאשם ושל אביו ובגישת בני המשפחה והתגייסותם למענו עשויים להוות משקל נגד ולחזק את סיכוייו לעלות על דרך המלך. בכוונת שירות המבחן להמשיך וללוות את הנאשם ואת בני משפחתו.
לאור האמור, ביקש שירות המבחן להעמיד את הנאשם 2 במבחן למשך שנה ושל"צ.
5.         לנאשם 3, כבן 17 ושלושה חודשים כיום,  אין הרשעות קודמות. משפחתו סובלת ממצוקה כלכלית. שני ההורים חסרי השכלה פורמאלית. לנאשם קשיים משמעותיים בלימודים ולכן למד מקצועות רבים בקבוצות קטנות ובמסגרת שיעורים פרטיים. בשנתיים האחרונות חלה ירידה בתפקודו, בביקוריו הסדירים בבית הספר ובעמידה בדרישות בית הספר. לדברי הנאשם הוא עבד בלילות במלצרות כדי לעזור למשפחתו במצוקתה הכלכלית ולכן התקשה לתפקד בלימודים בשל עייפות.
הנאשם משתתף בפעילות של מועדון במתנ"ס, מקבל עזרה בשיעורים ומשתתף בחוגים. הנאשם ישב במעצר חודש ולאחר מכן היה נתון במעצר בית בבית דודתו הגרה מחוץ לירושלים, משך חמישה חודשים.
לטענת הנאשם, הנפגעת יזמה את הקשר עם הנאשמים והציעה להם לקיים עמה יחסי מין. הנפגעת נראתה כנערה רגילה בת 16. לדבריו, הדבר היחיד שלא היה "בסדר", היה קיום יחסים עם הנפגעת האחד אחר השני, כקבוצה, ועל זה מביע הנאשם חרטה והוא כועס על עצמו שלא חשב על כך ונסחף אחר הפיתוי.
הנאשם, אחיו הבכור והוריו שיתפו פעולה עם שירות המבחן. הסתבכותו בביצוע העבירה והטלטלה שעבר עקב המעצר גרמו לו לשינוי חשיבה ולהתייחסות יותר רצינית ובוגרת לחייו ולעתידו, ולמוטיבציה גבוהה להוכיח את עצמו ולמצות את יכולותיו הגבוהות. הנאשם מעוניין להתנתק מהשכונה ומהחברים ולצאת ללימודים בפנימיה ולסיים בגרויות. שירות המבחן נרתם לעזור לנאשם במציאת פנימיה מתאימה.             לדעת שירות המבחן, מאחר שמדובר בעבירה יחידה הואיל והנאשם הביע חרטה והפיק את הלקח הראוי כתוצאה מהמעצר הממושך והקשר עם שירות המבחן, יש לתת לו הזדמנות לשקם עצמו במסגרת פנימיה ולא להרשיעו. לאור האמור, המליץ
--- סוף עמוד  6 ---
שירות המבחן שהנאשם יהיה תחת פיקוח שירות המבחן למשך שנה במסגרת פנימיה שתימצא מתאימה עבורו וכן שיבצע 150 שעות של של"צ במסגרת שתימצא עבורו.
6.         כנגד הנאשם 4 פתוחים שני תיקים שבהם לא הוגשו, לעת הזאת, כתבי אישום. התיקים הינם מהחודשים אוגוסט ודצמבר 2005, האחד בגין גניבה והשני בגין תגרה.
הוריו של הנאשם הינם הורים תומכים. הם עברו דירה לסביבה שבה תהיה לילדיהם סביבה חיובית. הם ציפו כי הנאשם יצליח בלימודים ויעזור בבית. מאחר שהנאשם הוא הבן הבוגר במשפחה, הוטלו עליו משימות "הוריות": לקחת את אחיו לבית הספר ולהשגיח עליהם עד שהוריו חזרו מעבודתם וכן לעזור בבישול ובניקיון. נראה שבכך הטילו ההורים על הנאשם אחריות גדולה - לתפקד כילד הורי.             הנאשם היה עצור כעשרה ימים ולאחר מכן שוחרר למעצר בית בבית סבתו, המתגוררת מחוץ לירושלים. הוריו ניסו לעזור לו, כדי שלא יפסיד את שנת הלימודים שחלפה, והביאו לבית סבתו חומרי לימודים שקיבלו מהמחנך שלו, אך לאחר שהסתבר כי בית המשפט אינו מתיר לו לחזור לירושלים, התייאשו וחדלו מכך.
הנאשם, לדבריו, בן 16 וחצי ולא כמצוין בתעודת הלידה. לדברי המחנך ומנהל בית הספר, הנאשם הוא נער חכם, תזזיתי, תוסס והיפראקטיבי. בשנים קודמות היו לנאשם בעיות משמעת, שלא היו חריגות. השנה חלה התמתנות בהתנהגותו של הנאשם. הנאשם ציית לגבולות וקיבל מרות, גם כאשר היו לו השגות. הנאשם עומד בהבטחותיו והגעתו לבית הספר סדירה. הישגיו בלימודים ממוצעים. לנאשם אמביציה לסיים את לימודיו בהצלחה והוא משתדל להשקיע בלימודים. בשנה שעברה ניגש הנאשם לארבע בגרויות, אך השנה החמיץ את כל הבגרויות בשל ההליכים המשפטיים. מנהל בית הספר הביע נכונות לשקול עם הנאשם שילובו בבית הספר וגם לנאשם חשוב למזער את ההחמצה ולא להישאר כיתה.
לדברי הנאשם, הוא פגש בנפגעת כאשר היה בדרכו הביתה עם חבריו. הנאשם שוחח עם הנפגעת, הם התבודדו באיזה פינה ואז הציע לה לשכב עמו. הנפגעת השיבה בחיוב ואמרה לו שהיא בת 16 והיא גם נראית כך. משראה הנאשם כי חבריו מציצים בהם, החליט שאינו רוצה להמשיך. הנאשם מרגיש שהוא אשם בהיבט המוסרי.
--- סוף עמוד  7 ---
הנאשם מעורר רושם של נער נבון עם כוחות ומוטיבציה להצליח בלימודיו. למשפחתו יש כוחות והיא מעבירה לנאשם מסרים נורמטיביים.
שירות המבחן המליץ להעמידו במבחן למשך שנה ושל"צ. 7.         הנאשם 5, כבן 15 וחודשיים כיום, היה במעצר 12 יום ושוחרר למעצר בית מחוץ לירושלים. לאחר מכן נקלט הנאשם במכון לאבחון והסתכלות באגף חסות הנוער במשרד הרווחה, שם שהה כשלושה חודשים. בסיכום דיון של המכון הומלץ להפנותו למעון באגף הפתוח שלו. לאחר שהנאשם סיים את שהותו במכון לאבחון הוא חזר, בהסכמת הפרקליטות, לביתו שם הוא שוהה במעצר בית חלקי בלילה, בין השעות 20:00 - 08:00. הנאשם הביע רצון להמשיך ללמוד ולהישלח לפנימיה רגילה.
הנאשם מודה כי נכח במקום ולא נטל חלק במעשה בעת שהנאשמים האחרים בעלו את הנפגעת בזה אחר זה. לדברי עובד קידום הנוער, חל שינוי בנאשם מאז חזר ממכון האבחון. הנאשם רוצה ללמוד ולהשקיע ומקפיד לשמור על כללי מעצר הבית.             לאור האמור המליץ שירות המבחן להעמידו במבחן למשך שנה וכן לבדוק אופציות של מעון עבורו, בקשה שהביע בעת שהיה במכון לאבחון.
8.         מדו"ח המכון לאבחון עולה תמונה מפורטת יותר אודות הנאשם: אמו של הנאשם נמלטה מבעלה, אביו של הנאשם, בשל מעשי אלימות כלפיה כאשר הנאשם, שהיה רך בשנים, היה עד להם. לאם בעיות נפשיות והיא אף היתה מאושפזת. האם נישאה שנית. לדברי האב החורג הוא מלווה את הנאשם מאז היה ילד והוא מהווה לנאשם תחליף לאב הביולוגי.             בגיל 8 נקלט הנאשם בפנימיה. הנאשם עורר רושם של ילד נבון, עם יכולת מרשימה לתובנה רגשית מחד והתנהגויות רגרסיביות קשות מאידך. הנאשם אובחן כסובל מליקויי למידה. שהותו בפנימיה הופסקה והנאשם חזר לביתו ולאחר זמן מה שולב בפנימיה אחרת. גם במסגרת זו לא הצליח הנאשם להיקלט והוא נפלט ממנה בשל בעיות בהתנהגותו. הנאשם החל ללמוד בבית ספר מקצועי-דתי, אך גם שם היו לו בעיות משמעת והתנהגות. בשנה האחרונה כמעט ולא הגיע לבית הספר וכשהגיע היו בעיות בהתנהגותו.
ביום שבו נעצר הנאשם בגין העבירה הנוכחית, התקיימה בבית הספר פגישה בהשתתפות האם וגורמי חינוך וטיפול והוחלט כי הנאשם לא יוכל להמשיך ללמוד במסגרת בית הספר.
--- סוף עמוד  8 ---
עוד נאמר בדוח, כי הנאשם זקוק למסגרת שתתגמל אותו לפי מעשיו ולא לפי הסבריו וכי הוא זקוק לטיפול ועזרה נפשית.             בשיחה משפחתית סיפר האב החורג כי יש קושי בהצבת גבולות לנאשם בתקופה שהיה בבית וכי הוא הזהיר את הנאשם שמצבו עלול להידרדר.
9.         הנאשם 6, כבן 16 ותשעה חודשים כיום, בן למשפחה נורמטיבית ומשכילה. בשל אי ידיעת השפה נאלצת האם לעבוד בניקיון. שני ילדיהם הגדולים עושים חייל בלימודיהם ואחות נוספת מתעתדת ללכת בדרכם. אחות אחרת לומדת בתיכון יוקרתי.
לנאשם אין הרשעות קודמות. הנאשם עבר מבית ספר דתי לבית ספר תיכון, שאף הוא נחשב ליוקרתי, אלא שלא הצליח להשתלב בו כי החסיר חומר לימודי רב במקצועות חול בבתי הספר הדתיים בהם למד. בשל כך עבר הנאשם לבית ספר מקצועי שבו השתלב יפה מבחינה לימודית וחברתית והוא אף קיבל תעודת הצטיינות. הנאשם משתתף בחוגים שונים במתנ"ס והמדריכה תיארה אותו כאחד הנערים החיוביים ביותר במתנ"ס. גם המדריך לקידום נוער מתאר אותו כנער חיובי.             הנאשם היה במעצר במשך 11 יום ושוחרר לחלופת מעצר מחוץ לירושלים. בתחילה ביקרו אותו חברים והביאו לו חומרי לימוד כדי שישלים את לימודיו, אך בשל המרחק חדלו במשך הזמן לבקרו.             לדברי הנאשם, בלילה שבו אירע המקרה התכוון לחזור הביתה, כאשר נוצר קשר עם הנערה, אך כשהחל ללכת חבריו לחצו עליו להישאר והוא נשאר.             לדבריו, הנפגעת יזמה את היחסים עמם. הנאשם התבייש ולא התכוון להיות מעורב. כאשר רוב הנאשמים סיימו לבעול את הנפגעת לחצו עליו שיהיה "גבר" ולא "כוסית". הנאשם חשש שיספרו עליו שהוא "כוסית" ולכן שיתף פעולה וניסה לקיים עם הנפגעת יחסי מין, אך הפסיק כשהבחין שצופים בו. כשחזר הביתה התקשה להירדם, הרגיש רע עם מה שעשה, תיקשר במחשב עם אחד הנאשמים וכתב לו "שנגעל מעצמו".             בשיחות עם קצין המבחן הביע חרטה כנה על מעשהו והצטער שנכנע ללחץ החברתי ועשה מעשה בניגוד לרצונו האמיתי, על מנת לרצות את חבריו. למרות, שלדבריו, הנפגעת יזמה את המעשים, הוא מבין שזה פסול לשתף פעולה ולקיים יחסי מין בחבורה. הנאשם מתכוון לנתק את כל הקשרים עם הנאשמים ולהתחבר עם חבריו הנורמטיביים מהעבר.
--- סוף עמוד  9 ---
הנאשם ומשפחתו משתפים פעולה עם שירות המבחן בצורה טובה. קצין המבחן התרשם כי מדובר במשפחה מאד אכפתית ומעורבת, שמחד הגיבו בצורה קשה על הסתבכותו בעבירה, ומאידך תומכים ומאמינים בו.
שירות המבחן המליץ, בהתחשב בעובדות הבאות - שזו עבירתו הראשונה ושמלבדה תפקד באורח נורמטיבי, הצטיין בלימודיו ובתפקודו בבית הספר ושהביע חרטה מלאה על מעשהו וקיבל עליו אחריות – שלא להרשיעו ולהעמידו במבחן למשך שנה לפי לפי סעיף 26 (2) לחוק הנוער וכן 150 שעות של"צ.
10.       הנאשם 7, בן למשפחה שחזרה בתשובה. הנאשם סבל מגיל צעיר מבעיות של קשב וריכוז שגרמו לו להיות תוסס וחסר מנוחה עד כדי הסתכנות. הנאשם הופנה בגיל צעיר לתחנה לבריאות הנפש והטיפול שקיבל היה בעיקר טיפול תרופתי מסוג "רטלין".
מאחר שהנאשם לא הצליח להשתלב במסגרות לימוד חרדיות הוא נותר ללא מסגרת לימודית במשך כשנה. בהמלצת היחידה למתבגרים הופנה הנאשם לבית ספר דתי מקצועי, שבה למד בשנה וחצי האחרונות. לפי דוח מחנכת הכתה, הנאשם תיפקד כתלמיד רגיל, קיבל את מרות המורים ונשמע לכללי בית הספר. בשל בעיות הקשב מהן סובל הנאשם הוא נזקק לעזרה בלימודים. הנהלת בית הספר מוכנה לקבלו ללימודים בשנת הלימודים הנוכחית.             הנאשם היה במעצר 13 יום. בתום ימי המעצר שוחרר לבית קרוביו מחוץ לירושלים וכעבור חמישה חודשים עבר לגור במקום אחר. בתקופה שהיה מחוץ לירושלים הופנה לקבלת טיפול נפשי.             באשר למעשה, מושא כתב האישום, אומר הנאשם כי הוא והנאשם 6 התכוונו לעזוב את המקום וללכת לבתיהם, אלא שהנאשם 3 קרא להם לחזור והם חזרו מסקרנות. גם לאחר שכולם סיימו לקיים עם הנפגעת יחסי מין, אמר הנאשם לנאשם 6 כי הוא מתבייש ואז הנאשמים צחקו עליהם שהם אינם גברים, והנפגעת ניגשה אליו ושאלה אותו האם הוא מתבייש ואז נסחף וגם הוא קיים עמה יחסי מין. לאחר שהבין את משמעות המעשה וכי גיל הנפגעת הינו פחות מ-14 הביע חרטה ולקח אחריות.
הנאשם מודע לחולשתו ולהיגררותו לבעול את הנפגעת בשל לחץ חברתי והצהיר כי להבא יקפיד לשמור על עצמו ולהתרחק מצרות. הנאשם והוריו שיתפו פעולה בצורה טובה עם שירות המבחן.
--- סוף עמוד  10 ---
המדובר בנער, הקרוב לגיל 18, שלהתרשמות שירות המבחן, הנו נער חיובי ממשפחה נורמטיבית, הסובל מבעיות נפשיות ובעל אישיות חלשה ונגררת. העבירה שעבר היא מעידה חד פעמית על רקע של לחץ חברתי ורצון לרצות את חבריו על מנת להשתייך חברתית.             לאור האמור המליץ שירות המבחן להעמיד את הנאשם במבחן לפי סעיף 26 לחוק הנוער ו-150 שעות של"צ. תסקיר הנפגעת 11.       הנפגעת לומדת בבית ספר ומחלקת את חייה בין שני הוריה, המסוכסכים ביניהם, בין היתר בנוגע לאופן חינוכה. הנפגעת לא שיתפה פעולה בפגישה עם עורכות התסקיר.
לדברי הוריה של הנפגעת והנפגעת, לאחר האירוע חל שינוי בהתנהגותה והיא נוטה להתפרצויות זעם. התפרצויות הזעם מתבטאות בצעקות, בקללות ובשבירת חפצים. הנפגעת עצבנית ואין לה סבלנות לאנשים. לנפגעת מעברים חדים במצב רוחה. רגע היא רגועה ומנהלת שיחה רגועה ורגע לאחר מכן היא מתרגזת ומתפרצת.             השמועות בבית הספר, על מה שאירע לנפגעת, פגעו בה. הילדים החלו לכנות אותה בכינויי גנאי ולהאשים אותה באינטראקציה הפוגעת עם הנאשמים. העובדה שהנאשמת פנתה לעזרתם של גורמים מקצועיים ולמשטרה החריפה את מצבה החברתי הבעייתי מלכתחילה.             לנפגעת אין היום קשר עם חברותיה, שהיו לה לפני הפגיעה, וזאת לדבריה: "בגלל שאני מלשינה". לחלק מהנאשמים קשרים חברתיים עם בנים ובנות בבית הספר בו לומדת הנפגעת והללו אימצו את עמדת הנאשמים ודחו את הנפגעת.
הנפגעת נאלצה להימנע מביקורים בבית הספר ובמשך חודש וחצי נשארה בבית. עקב כך, הנפגעת הפסידה חומר רב מהנלמד בבית הספר ונוצר פער בינה לבין תלמידים האחרים בכתתה. כאשר שבה הנפגעת לכיתתה, היתה עסוקה בתכנים אחרים ולא יכלה להתרכז בלימודים. בעבר היו מקצועות שאותם אהבה והיום אין היא מוצאת בהם עניין. מאחר שהנפגעת חשה כי המורים מאשימים אותה בכל דבר שקורה בכיתתה ומוציאים אותה כעונש מהכיתה, היא מרבה לשוטט במסדרונות ובחצר בית הספר ונמנעת מלהיכנס לשיעורים.
הנפגעת אינה חפצה לקשור קשרים חברתיים חדשים בבית הספר. הקשרים החברתיים היחידים שיש לנפגעת הם מזדמנים ולא מחייבים. הנפגעת יצרה
--- סוף עמוד  11 ---
קשרים עם בנות אותן פגשה בקניון, אך אלו קשרים אקראיים, והנפגעת אינה יודעת אפילו את שמות משפחתן.             הנפגעת סובלת מתופעות נוספות, שאופייניות לפוסט טראומה: הפרעות אכילה וקשיים בשינה. מאז המקרה הנפגעת אוכלת באופן כפייתי ועלתה במשקל. הנפגעת עוברת תקופות של אכילה מופרזת ולאחריהן תקופות של דיאטה. הנפגעת ישנה רוב שעות היום והלילה. כשמעירים את הנפגעת היא חפצה להמשיך לישון. לדברי הנפגעת "עדיף לישון מאשר להתעצבן או לריב עם אחרים". קשה לנפגעת להירדם והיא חולמת על מה שקרה. לדברי האם שנתה של הנפגעת אינה רגועה.                 הנפגעת לא רצתה לחשוף את הפרשה משום שחשה מאוימת ופחדה שיפגעו בהוריה.             מאמירות מרומזות של האם יכולה הנפגעת להבין כי אמה מטילה עליה אחריות על מה שאירע לה. הנפגעת מושפעת מאמירות אלו ומפתחת רגשות אשמה. תחושות האשם שלה, של אמה ושל סביבתה מטילים על הנפגעת מעמסה רגשית קשה מאד שהיא אינה מסוגלת להתמודד עמה. אין לה כלים להתמודדות זו וגם אין לה רשת חברתית תומכת. הנפגעת והוריה הופנו לקבל טיפול, אך הם סירבו לשתף פעולה, ככל הנראה עקב סכסוכים בין ההורים באשר לגורם שיטפל בנפגעת.
עקב מצבה הנפשי של הנפגעת נראה שהיא "מתנתקת" מהסביבה. לעיתים, כשמדברים עם הנפגעת, היא בוהה ומאבדת את ההקשבה.             הנפגעת אינה מרוכזת, שוכחת דברים ומאבדת דברים. הנפגעת יושבת ובוהה מול מסך הטלוויזיה. הנפגעת פוחדת שהנאשמים שפגעו בה ישובו להסתובב ברחובות העיר. פחדה של הנפגעת כה רב עד שייתכן כי תגיע למצב שבו תסרב לצאת מהבית. עורכות התסקיר מביעות דאגה למצבה הנפשי והרגשי של הנפגעת. הטיעונים לעונש טענות המאשימה 12.       ב"כ המאשימה, עו"ד אושרת שוהם, טענה כי עובדות כתב האישום המתוקן מתארות אירוע בין השטח האפור לשטח הכהה. בין אינוס לבין בעילה אסורה. האירוע המתואר בכתב האישום המתוקן הוא חמור. חבורת נערים פוגשת נערה בת 14, שהיא מכירה אותם היכרות שטחית. בהמשך, הנערה מוצאת עצמה נבעלת על ידי הנערים, כל אחד בתורו, כשהאחרים צופים במעשי הבעילה של כל אחד מהחבורה ומעודדים את הבועלים לקיים עמה יחסי מין. הנערה משמשת כלי להוכחת הגבריות והמקובלות החברתית של הנאשמים, שכולם בוגרים ממנה. יחסי הכוחות שבין הנאשמים לנפגעת גרמו לכפייתם של הנאשמים על הנפגעת,
--- סוף עמוד  12 ---
למרות שלא הביעה התנגדות למעשיהם. אי ההתנגדות של הנפגעת היא תוצאה של חוסר היכרות עם הנערים וחוסר ידיעה כיצד ינהגו בה אם לא תשתף פעולה. ייתכן שכחלק מחולשתה של הנפגעת היא ניסתה למצוא חן בעיני הנאשמים. מדובר בניצול ציני של חולשה וזלזול באחר. מעשי הנאשמים מתועבים ומכוערים. מהתסקירים אנו רואים דינמיקה חברתית מסוכנת של יוזמה והיגררות של הנאשמים האחד אחרי השני לביצוע מעשים פוגעניים, תוך ניצול חולשתה של הנפגעת, אולי מפני שהבינו כי אינה אוזרת עוז לעמוד נגדם ומשתפת עמם פעולה בגלל שהם רבים ממנה.
תסקיר הנפגעת מתאר את סבלותיה של הנפגעת. בית המשפט, בשקלו את השיקולים לעונש, צריך לתת משקל נכבד לסבלותיה של הנפגעת. גם כאשר בית המשפט יושב כבית משפט לנוער עליו לשקול שיקולי הרתעה ולהטיל על הנאשמים עונש מרתיע. על בית המשפט להילחם בתופעה שעולה מכתב האישום המתוקן על דרך של ענישה מרתיעה על מנת למנוע חזרה על מעשים כאלה בעתיד מצד בני נוער וכן לעודד מתלוננות פוטנציאליות להגיש תלונה.
13.       העונש הראוי לדעת המאשימה הוא כדלהלן: על הנאשם 2 יש להטיל מאסר בפועל, מאסר על-תנאי ופיצוי למתלוננת. על הנאשמים 7-3 להטיל מאסר של ששה חודשים בעבודות שירות, מאסר על-תנאי ופיצוי למתלוננת. העונש של מאסר בעבודות שירות מבטא איזון ראוי בין החשש שמאסר בפועל יחשוף את הנאשמים לדפוסים עברייניים בכלא לבין גילם של הנאשמים והאמור בתסקירי שירות המבחן. עונש המאסר בעבודות שירות יגרום לנאשמים להפנים את מעשיהם וירתיע אחרים מלחזור על מעשים אלה. נאשם 4 הורשע בסיוע, אך כאן הסיוע היה משמעותי. הנאשם 4 יחד עם הנאשמים האחרים מנע את יציאת המתלוננת ממקום החניה.
הנאשם 2, הורשע בעבירה של חבלה מחמירה. את העבירה בתיק זה עבר הנאשם בעת שהיה במעצר בית. גם לאחר שנעצר היו לנאשם הסתבכויות נוספות.
לנאשם 3, בעל רקע נורמטיבי, זו ההסתבכות הראשונה עם החוק. הנאשם קיבל עליו אחריות חלקית והביע מוטיבציה לשפר את מצבו.             הנאשם 4 היה היוזם של האירועים, גם אם בסופו של דבר לא בעל את המתלוננת כי הקונדום נפל לו, או כי ראה שהנאשמים מציצים במעשיו עם הנפגעת. הנאשם 4 הוא שזיהה את הפוטנציאל המיני של המתלוננת. גם הנאשם 4 קיבל עליו אחריות חלקית.
--- סוף עמוד  13 ---
הנאשם 5, הצעיר בחבורה, הוא נער בעייתי מגיל צעיר. גם הוא לקח אחריות חלקית לסיוע.
הנאשם 6, הוא תלמיד מצטיין ממשפחה נורמטיבית. הוא לקח אחריות חלקית והביע חרטה על מעשיו.
הנאשם 7, הבוגר שבחבורה, כמעט בן 18. רקעו האישי של הנאשם הינו מורכב, חרף היותו בן למשפחה נורמטיבית. גם אצל נאשם זה לא ראינו לקיחת אחריות עמוקה. 14.       שירות המבחן התייחס רק בחלק מהתסקירים לשאלת ההרשעה. שאלת ההרשעה אינה יכולה לעמוד על הפרק. אין ספק שצריך להרשיע את כל הנאשמים בשל נסיבות ביצוע העבירה. כתם ההרשעה הוא חלק מהענישה ועל הנאשמים לשאת אותו.
15.       הנאשם 2 עצור מיום 11.1.06;             הנאשם 3 היה עצור מיום 11.1.06 ועד ליום 15.2.06;             הנאשם 4 היה עצור מיום 11.1.06 עד ליום 23.1.06;             הנאשם 5 היה עצור מיום 11.1.06 עד ליום 24.1.06;
הנאשם 6 היה עצור מיום 11.1.06 עד ליום 23.1.06;             הנאשם 7 היה עצור מיום 11.1.06 עד ליום 24.1.06.
טיעוני ההגנה 16.       ב"כ הנאשם 2, עו"ד עוואדה, טען כי עבירות מין הן עבירות שהנפש סולדת מהן. יחד עם זאת, יש לזכור כי העבירה שבה הואשם הנאשם – בעילה אסורה - הינה עבירה שהעונש המקסימאלי עליה הוא חמש שנות מאסר. כשמדובר בקטינים שעברו את העבירה בקטינה – זה מקהה יותר את חומרת העבירה מאחר שמדובר בקטינים. דרך המלך היא שיקומם של הנאשמים ולא שליחתם למאסר. אין מדובר בעברייני מין. לנאשמים ולנפגעת לא היה את הניסיון לבחון את התנהגותם. הנאשמים אינם מבינים מה מהותה של הסכמה. לא היתה לנאשמים מודעות שמה שעשו לא היה בהסכמה.
--- סוף עמוד  14 ---
17.       ב"כ הנאשם 3, עו"ד רוזנטל, טען גם הוא כי אינו מקל ראש במעשים שנעשו בנפגעת. המדובר במעשים מכוערים, בעיקר משום שמדובר בבעילה של כל הנאשמים, שעשו זאת בצוותא, האחד אחר השני. הנאשם 3 אמר במפורש לקצין המבחן, כי מה שעשה הוא דבר רע, משום שמדובר בבעילה שנעשתה על ידי הנאשמים בחבורה. תפקיד בית המשפט, כאשר בקטין עסקינן, לדאוג קודם כל לשיקומו, על מנת שיחזור למוטב, ולא לשלוח אותו למאסר בעבודות שירות. מאסר בעבודות שירות הוא מאסר בפועל. לאור האמור, יש לקבל את המלצת שירות המבחן ולהטיל על הנאשם פיקוח וכן של"צ בהיקף גדול יותר ממה שהמליץ שירות המבחן וזאת גם כדי למזער את הפגיעה בנאשם בשנת הלימודים הנוכחית.
18.       ב"כ הנאשמים 4 ו-6, עו"ד המבורגר, טען כי הנאשמים נשפטים בפני בית משפט לנוער. אין לשפוט את הנאשמים בעיניים של בוגרים. החוק ובתי המשפט מסתכלים על עבירות שעברו קטינים בזוית ראייה אחרת, של שיקום העבריין ולא שליחתו למאסר. כל גזר דין שיינתן בעניינם של הנאשמים ייעצב את חייהם בעתיד. יש למנוע עונש שיטיל עליהם כתם לכל החיים.
מהתסקירים שהוגשו עולה כי הנאשמים הם נערים חיוביים. הרקע שלהם אינו בעייתי והם לא באו ממשפחות עברייניות. לנאשמים רצון ללמוד, להצליח בלימודים ולעשות בגרויות. עונש מאסר ולו בעבודות שירות יגרום לכך שהנאשמים יחמיצו שנת לימודים נוספת.
19.       חלקו של הנאשם 4 במעשה, בניגוד לטענת המאשימה, הוא הקטן ביותר. הנאשם 4 מצא חן בעיני הנפגעת. החל ביניהם מגע מיני שהופסק כאשר הקונדום נפל לו ויתר הנאשמים עומדים וצוחקים. זה כמעט פטור עקב חרטה. הנאשם אמר לקצין המבחן שהוא מקבל אחריות מוסרית למעשה.
מבין שני הרישומים שנפתחו לנאשם רישום אחד התיישן וברישום השני הנאשם מופיע כמעורב. לא יוגשו נגד הנאשם כתבי אישום בגין שני הרישומים.             לאור האמור, יש לקבל את המלצת שירות המבחן ולהטיל על הנאשם פיקוח ושל"צ.
20.       הנאשם 6 הבין כבר בשעת מעשה כי מדובר במעשה אסור ותחושה זו התעצמה עם הזמן. לגבי נאשם זה הכין שירות המבחן תסקיר ממצה והמליץ על אי הרשעתו, העמדתו בפיקוח ועבודות של"צ.
--- סוף עמוד  15 ---
בסיכום דבריו, ביקש עו"ד המבורגר לקבל את המלצת שירות המבחן שלא להרשיע את הנאשם 6 ולהחילה על שני הנאשמים.
21.       ב"כ הנאשם 5, עו"ד שנקולבסקי, הדגיש כי הנאשם מואשם רק בסיוע, שהעונש בגינו הוא שנתיים וחצי שנות מאסר. הסיוע של הנאשם היה שולי. העבירה היתה מתבצעת גם בלעדיו. עוד יש לזכור כי הנאשם הוא הצעיר בחבורה וקרוב לגילה של הנפגעת וכי חזר בו באופן חד צדדי ולא בעל את הנפגעת.             גם עו"ד שנקולבסקי ביקש לאמץ את המלצת שירות המבחן ולא להרשיע את הנאשם ולהטיל עליו פיקוח ושל"צ.
22.       ב"כ הנאשם 7, עו"ד הורוביץ, היפנה למצבה של משפחת הנאשם, כעולה מתסקיר שירות המבחן וביקש לקבל את המלצת שירות המבחן, שלא להרשיע את הנאשם ולהטיל עליו פיקוח ושל"צ. הנאשם לקח עליו אחריות מתחילת החקירה במשטרה. אין לו עבר פלילי ומדובר במעידה חד-פעמית.
דברי הנאשמים 23.       נאשם 2 חזר ואמר כי לקח אחריות על מה שעשה. אין הוא מקל ראש במעשה, אך זה היה בהסכמה.
הנאשם 3 אמר כי הוא מתחרט על המעשה. הדברים שנעשו חמורים והוא מצטער שהיה שם. עוד הוסיף הנאשם 3 כי הוא מתחיל כעת פרויקט בגרויות בכתה יב' והוא עתיד לסיימו השנה. הנאשם ביקש כי בית המשפט יתחשב בכך.
נאשם 4 אמר כי לא העריך בשעת מעשה כי לא זו הדרך לקיים יחסי מין עם הנפגעת במקום שבו בחר.             הנאשם 5 אמר שהוא מתחרט על מה שעשה, למרות שלא עשה הרבה וביקש שבית המשפט יבחר לגביו בדרך השיקומית.
הנאשם 6 אמר כי הוא מתחרט על מה שעשה וכי הפיק לקחים וברצונו לפתוח דף חדש בחייו.             גם הנאשם 7 אמר כי הוא מתחרט על מעשיו, ביקש שבית המשפט ישקול את העובדה שהוא בתהליך של בגרויות.
--- סוף עמוד  16 ---
דברי אמו של הנאשם 4 ואביו של נאשם 7 24.       אמו של הנאשם 4 אמרה דברים היוצאים מהלב ונכנסים אל הלב. היא אמרה כי משאלתה שילדיה לא יהיו עובדי ניקיון כמוה ולכן השקיעה בלימודיהם כדי שיוכלו לקדם עצמם לכשיגדלו. האם סיימה את דבריה בהתרגשות באומרה: "בבקשה תתחשבו ותחשבו עליהם כעל ילדיכם".             אביו של הנאשם 7 אמר כי ניתן לסמוך על הנאשמים שמכאן ואילך ישנו את דרכיהם ועל בית המשפט לסייע להם להשתקם. אשר לבנו, הוסיף האב ואמר כי ידאג שבנו ילמד עמו תורה בבית הכנסת, כמו שעשה זאת בעבר.
דיון היש מקום להרשיע את הנאשמים? 25.       אנו סבורים, חרף המלצת שירות המבחן, כי אין להימנע מהרשעת הנאשמים. הנאשמים פגעו בגופה ובנפשה של הנפגעת. הסכמתה, כאשר 6 נאשמים ניצבים עליה, לאו הסכמה היא. יתרה מזו, לפי עובדות כתב האישום, שבהן הודו הנאשמים, הבעילה וניסיון הבעילה של הנאשמים נעשו מבלי שניתנה הסכמתה של הנפגעת. כעולה מתסקיר הנפגעת, עד היום הנפגעת חוששת שמא תפגוש את הנאשמים ברחובה של עיר. האופן המשפיל שבו קיימו הנאשמים מגע מיני עם הנפגעת, אינטרס הציבור במקרה זה גובר על היותם של הנאשמים קטינים. צודקת ב"כ המאשימה, כי החרטה של הנאשמים היא חלקית. כולם מתעלמים מהעובדה שלפי עובדות כתב האישום המדובר בבעילה ובניסיון בעילה, שלא קיבלו את הסכמת הקורבן. חלק מהנאשמים טוען כי הנפגעת יזמה את הבעילה על ידם, חלק מהנאשמים סבור כי הפסול הוא שהבעילה היתה בצוותא ואחד הנאשמים אף טוען, בניגוד לאמור בכתב האישום, כי ניסה לבעול את הנפגעת, אך התחרט והפסיק.
המלצת שירות המבחן מתמקדת בפן השיקומי ואילו לבית המשפט מבט רחב יותר ועליו לשקול גם שיקולי הרתעה, גמול ואכיפה שוויונית, במיוחד כשמדובר בעבירה חמורה. עבירה חמורה אינה דווקא עבירה שלצידה עונש מאסר לשנים רבות. חומרת העבירה נגזרת מיסודות העבירה, מנסיבות ביצועה ומנפוצותה. בענייננו שלנו, בעילת הנפגעת בחבורה על ידי מספר רב של נערים מצביע על חומרת העבירה. גם אם היתה הסכמה של הנפגעת אין היא גורעת מפליליותו של המעשה. מטרת ההוראה היא להגן על נערות קטינות גם מתחת לגיל 14 לבל יקיימו יחסי
--- סוף עמוד  17 ---
מין והסכמתן למעשה אינה מעלה או מורידה (ע"פ 7832/04 פלוני נ' מדינת ישראל, תק-על 2006(2) 1158 (2006)). מדובר, אפוא, בהוראה פטרנליסטית, הבאה להגן על נערות מתחת לגיל 14, והאוסרת לקיים עמן יחסי מין, בין בהסכמה ובין ללא הסכמה. המחוקק שאף להגן על נערות מתחת לגיל 14 גם מפני עצמן (תפ"ח 1181/01 מדינת ישראל נ' פלונים, תק-מח 2002(3) 1521 (2002)).
בנסיבות אלה לא נוכל לאמץ את המלצות שירות המבחן הבוחן רק פן אחד של הענישה. מדובר בעבירה שבנסיבות שפורטו לעיל, היא עבירה חמורה. ההלכה היא כי ככל שחומרת העבירה גדולה יותר כך תיטה הכף לעבר השיקול הציבורי ולא השיקול האינדיבידואלי (ע"פ 2502/06 פלוני נ' מדינת ישראל, תק-על 2006(3) 141 (2006); ע"פ 4872/95 מדינת ישראל נ' אילון, פ"ד נג(3) 1, 10 (1995); ע"פ 2669/00 מדינת ישראל נ' פלוני, פ"ד נד(3) 685, 692-691 (2000); ע"פ 2949/06 פלוני נ' מדינת ישראל, תק-על 2006(3) 7108 (2006)).             אנו סבורים כי דין זה יחול גם על הנאשם 4, שלא השלים את מעשה הבעילה, לפי האמור בכתב האישום, רק משום שהקונדום נפל לו וגם על הנאשם 5, שאומנם נרתע ברגע האחרון ולא בעל את המתלוננת, אך מבחינת הנפגעת הוא היה אחד מהחבורה שצפה ועודד בעצם נוכחותו במקום את האחרים להמשיך במעשיהם הנפשעים והמכוערים. הנאשם 5 מנע, בעצם נוכחותו, את היכולת של הנפגעת לצאת לחופשי ממקום החניה, שבו נבעלה על ידי הנאשמים.             בע"פ 9262/03 פלוני נ' מדינת ישראל, פ"ד נח(4) 869, 878-877 (2004), אומרת השופטת ביניש:
"אין ספק כי כאשר מדובר בקטין, המשקל שיש ליתן לאינטרסים הרלוונטיים לשאלה אם להרשיעו או שמא להימנע מהרשעתו, והאיזון הפנימי ביניהם שונים מהשיקולים ביחס לנאשם בגיר. הלכה פסוקה היא כי לגבי קטין יינתן משקל-יתר לנסיבותיו האישיות, ובהן גילו של הנאשם, הנזק הצפוי לו בגין ההרשעה, אפשרויות הטיפול בו וסיכויי שיקומו. נסיבותיו האינדיווידואליות של הקטין יקבלו משנה תוקף במסגרת הפעלת שיקול-הדעת בשאלת הרשעתו נוכח האינטרס של הפרט, שהוא גם האינטרס של הכלל, לסייע לקטין לחזור לתפקוד נורמטיבי בחברה בעודו בתחילת דרכו בחיים. בהתאם לכך, כאשר מדובר
--- סוף עמוד  18 ---
בקטינים, הרי '...ככלל – הנכונות לסטות מחובת מיצוי הדין ולהימנע מהרשעה תוך הדגשת עניינו של הפרט תהא נדירה פחות' מאשר ביחס לנאשם בגיר... עם זאת בית-משפט זה כבר פסק כי גם בעניינם של קטינים אין לומר שנקודת המוצא צריכה להיות טיפול ללא הרשעה. לצד שיקולי הטיפול והשיקום בקטין ונסיבותיו האישיות חייב בית-המשפט להוסיף ולשקול את טיב העבירה וחומרתה, את נסיבות ביצוע העבירה וכן את צורכי ההרתעה, המניעה, הגמול וההגנה על הציבור. בהקשר אחר, אך דומה, ציינתי בעבר כי 'בבחירה בין השיקום לבין ההרתעה או הגמול, עלינו לבחון ככל הניתן את האפשרות לשקם את הקטין העבריין, אך איננו יכולים להתעלם משיקולי ענישה אחרים ובהם ההרתעה או הגמול הנלמדים, בין היתר, מחומרת העבירה. במילים אחרות, שומה עלינו לבחון הן את העבריין הקטין והן את העבירה שביצע' ...
הנה-כי-כן, בבואו להחליט אם להרשיע קטין שביצע את העבירה או שמא להימנע מהרשעתו, על בית-המשפט לנוער לשקול את מכלול האינטרסים והשיקולים הרלוונטיים לעניין ולאזן ביניהם כראוי. אף כי בית-המשפט ייתן משקל רב יותר לנסיבותיו האישיות של הקטין ולאפשרויות שיקומו ביחס לנאשם בגיר, אין מדובר בשיקול בלעדי או מכריע. '...קטינות אינה יוצרת חסינות, ולעיתים שיקולים של התרעה, מניעה וגמול עולים במשקלם על השיקול השיקומי' ... לפיכך, במקרים מתאימים, עשוי לגבור אינטרס הציבור, המבקש למצות את הדין על דרך הרשעה גם כאשר מדובר בקטין ...".             ובהתייחסה לנסיבות המקרה שם, הנכונות אף לענייננו, הוסיפה השופטת ביניש וקבעה, כדלהלן:
"בעניין שלפנינו אין לומר כי העבירה של בעילה אסורה בהסכמה, שהמערערים הודו בביצועה, היא קלת-ערך
--- סוף עמוד  19 ---
בנסיבותיה באופן המצדיק הימנעות מהרשעתם. אין חולק כי במועד הרלוונטי לאישום הייתה המתלוננת כבת ארבע-עשרה וחצי. על-פי העובדות שבהן הודו המערערים במסגרת הסדר הטיעון, קיימו המערערים ונאשם נוסף בפרשה יחסי-מין עם המתלוננת בזה אחר זה לאחר ששתתה משקאות אלכוהוליים ונטלה סם. בהתחשב במצבה של המתלוננת בעת ביצוע המעשים ובמסגרת הסדר הטיעון הסכימו הסניגורים כי מעשיהם של המערערים לא בוצעו במסגרת יחסי רעות רגילים עם המתלוננת. העובדות שבהן הודו המערערים מלמדות על ניצול חולשתה של המתלוננת – נערה צעירה בת גילם – לשם סיפוק מאווייהם המיניים. בנסיבות אלה אין להקל ראש בחומרת המעשים שהודו בביצועם. יש להעביר לבני נוער מסר מרתיע, ברור וחד, שלפיו כבודה וגופה של נערה צעירה אינם הפקר, וכי קיום יחסי-מין בנסיבות שתוארו תוך ניצול מצבה וחולשתה הרגעית של המתלוננת אינם עניין של מה בכך שניתן להתייחס אליו בסלחנות עד כדי שלילת אופיו העברייני של המעשה. המסקנה המתבקשת היא כי בנסיבות העניין מחייב האינטרס הציבורי להרשיע את המערערים".
ובע"פ 2949/06 שם, אומר השופט רובינשטיין:
"לצערי איני רואה מנוס מהצטרפות לעמדתו של חברי השופט לוי. לצערי – שכן מדובר בקטינים ללא עבר פלילי, ששירות המבחן לנוער המליץ שלא לשלחם למאסר בפועל, בין השאר בשל החשש כי מאסר כזה יחשפם לחברה עבריינית על המשתמע. נאלץ אני לציין, כי משהפכה האלימות, בסכין במקרה זה גם במברג, למכת מדינה, אין מנוס ממתן משקל רב להרתעה הנדרשת. אילולא כן הייתי מצרף קולי למשאלת השיקום הראויה שבתסקירים, ולעמל שמשקיע במערערים שירות המבחן לנוער. אני מניח שפסקי דין
--- סוף עמוד  20 ---
מסוג זה, ואין הוא יחיד, גורמים תסכול לשירות המבחן לנוער. צר לי על כך. ברשימתו 'התסקיר וקצין המבחן למבוגרים' כתב השופט (כתארו אז) ברק: 'קצין המבחן הוא דמות מיוחדת במינה – sui generis. היא באה להציג בפני בית המשפט זוית ראיה מיוחדת במינה, הקשורה לאינדיבידואליזציה של העונש . . . זוית הראיה של השופט היא הכוללת, תוצאה של מקבילית כוחות, שבה קצין המבחן הוא רק אחד הכוחות הפועלים. על כן עשוי השופט להחליט שלא לאמץ את המלצת קצין המבחן. קצין המבחן חייב לקבל זאת כנתון, אך אסור לו, כתוצאה מכך, לשנות את המלצתו ולהתאימה למה שהוא צופה כי השופט יפסוק' (חברה ורווחה ג' 162 (1980); א' ברק, מבחר כתבים (ח"ה כהן ו-י' זמיר, עורכים), א' 653, 665). הדברים נאמרו לגבי שירות המבחן למבוגרים, ויפה כוחם כמובן גם לגבי שירות המבחן לנוער. אכן מצויים אנו, לדאבון הלב, בעידן בו הקול הדומיננטי, כמגמה שיפוטית, בעבירות מעין אלה בהן עסקינן, מה שקרוי פעמים 'תת תרבות הסכין', נאלץ להיות הקול המחמיר, כדי להגן על החברה וכדי להרתיע את העבריינים. שיקולי שיקום אינם נשכחים ויש וגם יהיו מקרים שבהם תהא ידם על העליונה. אך אין לכחד, כפי שכבר נזדמן לי לומר בתיקים אחרים, כי גם מי שגישתו הבסיסית, בהתאם לתפיסת המחוקק בחקקו את חוק הנוער (שפיטה, ענישה ודרכי טיפול), תשל"א-1971, היא של שילוב שיקום וטיפול בענישה – מוצא עצמו אנוס, על פי התקופה והמצב בישראל, להחמיר בענישה. אין בכך כדי לרפות את ידי שירות המבחן לנוער בדרכו המקצועית, אף שעליו להיות מודע לרוחות התקופה ולצרכיה. בסופו של יום יוכרע כל תיק באיזון שבין הנסיבות האינדיבידואליות למדיניות השיפוטית הרלבנטית. במקרה דנן, כאמור, חוששני כי אין מנוס מן ההכרעה שהכריע חברי. ועוד, דומני כי להכרעות השיפוטיות בתיקים מעין אלה ראוי שייצא קול ברבים,
--- סוף עמוד  21 ---
שהרי מטרתן הרתעת הרבים, וכי יובאו לידיעת מנהלי בתי ספר בארץ וגורמים אחרים הבאים במגע עם בני נוער שבסיכון עבירה".
ראוי להביא בהקשר זה גם דברים שאמר הנשיא ברק בע"פ 117/00 מדינת ישראל נ' פלוני, פ"ד נד(2) 408, 431 (2000):
"בכל ימי הערעור חזרתי ושאלתי את עצמי: מה קרה לנו? כיצד זה ייתכן כי אירוע שכזה יתרחש בקרבנו? נערים ממשפחות טובות גילו אטימות כלפי נערה ופגעו בגופה ובנפשה. היכן טעינו? איפה כשלנו? דומה שהחברה הישראלית צריכה להפיק לקחים מהאירוע שלפנינו. הורים, מורים, אנשי משרד החינוך – כולם צריכים לטכס עצה כדי להניח תשתית חינוכית אשר תמנע מנערים מתבגרים את הכניעה למאווייהם הרגעיים. המערערים עצמם צריכים להפנים את חומרת מעשיהם, תוך למידת הלקחים. בני הנעורים צריכים לחזור ולשנן לעצמם, כי היה-לא-יהיה; כי כל אחד נברא בצלם, ועל כבודו וחירותו של כל אחד יש לשמור ולהגן. מי ייתן וממשפט קשה זה יילמדו הלקחים הדרושים, ותמונות הזוועה שניצבו בפנינו בתיק זה לא יישנו".
על יסוד כל האמור לעיל, החלטנו להרשיע את כל הנאשמים בעבירות שנקבע כי ביצעו.
שיקולי הענישה 26.       לעניין שיקולי הענישה בכלל וענישת קטינים בפרט, מן הראוי להביא את דבריו של הנשיא ברק המסכם את ההלכה בעניין זה בע"פ 8164/02 פלוני נ' מדינת ישראל, פ"ד    נח(3) 577, 584-583 (2003), העומד על הקושי בגזירת עונשו של נאשם ועל השיקולים שבית המשפט בוחן בבואו לעשות כן, בקובעו כהאי לישנא:
--- סוף עמוד  22 ---
"... במסגרת שיקולי הענישה עלינו לשקול את חומרת העבירה ואת מהותה ואת הצורך בהרתעתם של אחרים מפני ביצועה. עלינו להגשים מטרות שיקומיות הטמונות בהליך הענישה. '...שיקומו של העבריין הוא אחד השיקולים החשובים במכלול דרכי הענישה ומטרותיה' ... יש להתחשב בנסיבותיו האישיות של העבריין שבאים לגזור את עונשו. שיקולים אלה לרוב מוליכים לכיוונים נוגדים, ועל בית-המשפט ליתן להם משקל ולאזן ביניהם. כמובן, כל נאשם ונסיבותיו הוא, כל נאשם והשקלול של הרכיבים השונים לגביו. זהו עקרון הענישה האינדיווידואלית ...".
בהתייחסו לשיקולי ענישה בעניינם של קטינים, קבע הנשיא ברק כדלהלן:
"לא הרי הענשתו של קטין כהרי הענשתו של בגיר. כך הדבר לעניין עצם ההרשעה. ההחלטה להרשיע קטין בעבירה שעבר הינה מורכבת יותר לגבי קטין, ולבית-המשפט לנוער עומד שיקול-דעת רחב לעניין זה לאחר שמצא כי הקטין ביצע את העבירה (סעיף 24 לחוק הנוער). כך הדבר לעניין דרכי הענישה. במסגרתם של אלה מקובל עלינו כי משקלו של הממד השיקומי כבד יותר בהליך הענישה של קטינים מאשר בזה של בגירים ... עם זאת קטינות אינה יוצרת חסינות, ולעתים שיקולים של הרתעה, מניעה ותגמול עולים במשקלם על השיקול השיקומי. אכן, לעתים הצורך למנוע את ביצוע העבירה בעתיד עולה במשקלו על הצורך לשקם את העבריין. מכאן הצורך, לעתים, שלא לקבל את המלצתו של שירות המבחן (המתרכז בעבריין) ולהעדיף על פניה שיקולים של הרתעה, מניעה ותגמול (המתרכזים בעבירה ובעבריין גם יחד). הכול תלוי בנסיבות העניין".
--- סוף עמוד  23 ---
ברע"פ 10538/03 פלוני נ' מדינת ישראל, תק-על 2004(1) 2551 (2004) אומרת השופטת ביניש:
"לצערנו רבו העבירות מסוג זה המבוצעות על ידי קטינים, גיל העבריינות לחרדתנו אך הולך ויורד, והמסר ההרתעתי והחינוכי לעבריינים בכוח חייב למצוא את ביטויו גם בענישתם של קטינים. (ראו: ע"פ 4920/01, 4956/01, 4890/01 פלוני נ' מדינת ישראל, פ"ד נו(1)    594)".נ ומן הכלל אל הפרט 27.       בשיקולי הענישה עמד לנגד עינינו סבלה של הנפגעת. לא רק שהנאשמים פגעו בגופה ובנפשה, אלא שהסביבה ואפילו אמה משדרים לה כי היא האשמה במה שאירע לה ולא עוד אלא שהיא מלשינה (השוו 4272/04 פלוני נ' מדינת ישראל, תק-על 2005(1) 4228 (2005)).             אין לנפגעת תמיכה מאף אחד וגם מהוריה אין היא מקבלת חיזוק, בשל הסכסוכים ביניהם. עקב מה שעוללו לה הנאשמים עוברת הנפגעת תקופה קשה. יש לה בעיות באכילה, בשינה ובלימודים. כמו כן, הנפגעת סובלת מבעיות שבתחום הנפש. מצבה של הנפגעת הוא כיום שיקול חשוב בענישה. בע"פ 4890/01 פלוני נ' מדינת ישראל, פ"ד נו(1) 594, 606-605 (2001), אומרת השופטת ביניש, בהתייחסה לחומרתן של עבירות המין, כדלהלן:
"בשנים האחרונות נזקק המחוקק בישראל לשינויים חקיקתיים בעבירות המין יותר מאשר בכל העבירות הפליליות האחרות. מגמתם העיקרית של שינויים אלה מבטאת את הנטייה להחמרה משמעותית במידת העונש המרבי שנקבע לעבירות הללו. יתרה מזאת, המחוקק קבע עונשי מינימום בגין עבירות מין, עונשים המבטאים את הגישה כי יש להתייחס לעבירות מין כאל קטגוריה מיוחדת של עבירות חמורות. אף אלה המצדדים בחשיבות השיקום של קטינים מדגישים את חומרת עבירות המין כשיקול שעל בית-המשפט לשקול
--- סוף עמוד  24 ---
לחומרה. כפי שמציין א' שרון בספרו נוער בפלילים – שפיטה, דרכי טיפול וענישה (מהדורה 2, 1998):
'לנוכח המציאות העגומה שמעשים מעין אלה [עבירות מין – ד' ב'] שכיחים הם בקרב הנוער, גוברים השיקולים של מדיניות ענישה מרתיעה על פני שיקולים אישיים, וחובה מוטלת על בתי-המשפט לתרום תרומתו לעקירת הנגע' (שם, בעמ' 436). על החומרה שמייחס המחוקק לעבירות המין ניתן ללמוד גם מהחוק לתיקון סדרי הדין (חקירת עדים) (תיקון מס' 2), תשנ"ה-1995 אשר במסגרתו תוקן סעיף 187 לחוק סדר הדין הפלילי [נוסח משולב], תשמ"ב-1982. על-פי התיקון הנ"ל בחוק, נקבע בסעיף 187(ב) כי רשאי בית-המשפט שהרשיע נאשם בעבירות מין להורות על עריכת תסקיר קורבן. ההנחה היא שהנזק החמור הנגרם לקורבנות בעבירות מין עשוי להוות שיקול בטרם קובע בית-המשפט את העונש הראוי. בכך נתן המחוקק ביטוי למגמה ההולכת ומתפתחת בשיטתנו, שלפיה ההליך הפלילי מביא בחשבון לא רק את הפגיעה בנאשם – זו העומדת ברקע התנהגותו ומתעצמת בניהול ההליכים נגדו, אלא גם את הפגיעה בקורבן. אכן, על בית-המשפט להביא במניין שיקוליו לא רק את כבוד האדם של העבריין, אלא אף את כבוד האדם של קורבן העבירה (ראו: מ' שמגר 'כבוד האדם ואלימות' משפט וממשל ג (תשנ"ה-תשנ"ו) 33 בעמ' 41; א' יער 'מי מפחד מזכויות הקורבן?' משפט נוסף – כתב עת לענייני משפט וחברה 1 (2001) 103".
בע"פ 1004/06 פלוני נ' מדינת ישראל, תק-על 2006(2) 4138, (2006), אומר השופט ג'ובראן, בהתייחסו לענישת קטין, המואשם בביצוע עבירת מין, כדלהלן:
"אין להקל ראש בסבל הרב שנגרם למתלוננת ובצלקות שמעשיו של המערער עשויים להותיר בנפשה לאורך
--- סוף עמוד  25 ---
שנים רבות. מלבד הנזק הרב שהסב המערער למתלוננת, יש לתת את הדעת אף לצורך לשדר מסר חד, ברור ומרתיע לציבור הרחב, ובפרט לקטינים, כי בית-המשפט לא יירתע מלמצות את הדין עם עברייני מין, וזאת חרף גילם הצעיר. ואכן, בית-משפט זה עמד לא אחת על כך שהצורך למנוע הישנותן של עבירות מין חמורות בקרב בני נוער, מחייב החמרת הענישה, גם מקום בו מדובר בקטינים...".
(ראו גם ע"פ 4272/04, שם).
בין שיקולי הענישה יש למנות לא רק את יסוד ההרתעה אלא גם את יסוד התגמול, שבא לבטא יחס הולם בין חומרת העבירה לחומרת העונש כהבעת סלידה מהמעשים שעולל הנאשם (ע"פ 291/81 פלוני נ' מדינת ישראל, פ"ד לה(4) 438, 443 (1981)).
28.       הזכרנו את השיקול הנוגע לנפוצותה של העבירה. לצערנו, מתרבים והולכים המקרים שבהם חבורת צעירים כופה על נערה קיום יחסי מין (ראו לעניין זה גם, אתר איגוד מרכזי הסיוע לנפגעות תקיפה מינית http://www.1202.org.il). לעניין זה ראוי להביא את דברי השופט ג'ובראן בע"פ 5382/04 מרגוליס נ' מדינת ישראל, תק-על 2006(2) 3780 (2006):
"כאשר אנו באים לגזור את עונשו של מורשע בדין, עלינו לשים מול עינינו לא רק את המעשה עצמו, אלא את ההקשר החברתי-מוסרי בו הוא מתבצע. בית-המשפט, בתוך עמו הוא יושב ושומה עליו לעמוד בפרץ, כנגד מגמות קשות אנטי-חברתיות הצצות ועולות. אחת ממגמות אלו, עימן נאבקים המחוקק ורשויות אכיפת החוק, הינה עלייתן המדאיגה של עבירות המין. כן חייב לראות בית-משפט זה לנגד עיניו לא רק את העבריין וזכויותיו, אלא אף את הפגיעה בקרבן".
--- סוף עמוד  26 ---
בע"פ 4872/95, שם, עמ' 8, אומרת השופטת שטרסברג-כהן:
"ענישה סלחנית במקרים של התנהגות עבריינית חמורה עלולה להביא להתמוטטות עכבות מוסריות, להתפרש כהתפשרות על ערכים ועל נורמות, לפגוע באמינות מימושו של האיום בעונש מאחורי החוק ולהעביר מסר שלילי לעבריינים פוטנציאליים המועדים לבצע עבירות מאותו סוג. באותו אופן שבו השתת עונש ממשי היא בבחינת ביטוי חברתי חריף לגינוי שלו ראויים המעשים החמורים, כך אימוץ הגישה הסלחנית תחליש הכרת האיסור שבהתנהגות...".             ריבוי המקרים מהסוג האמור מחייב את בתי המשפט לנסות ולשים סכר לתופעה. ברור שבענישה מחמירה לא סגי, וכפי שכבר אמרנו, אנו זקוקים לחריש עמוק בחינוך ויפה שעה אחת קודם. יש לקיים שיעורים ולהרביץ תורה בנושא כבוד האדם (ראו דברים שכתבנו בנושא זה בפ"ח 20002/06, שם). בהקשר זה נחזור גם על מה שאמרנו לעיל, כי חרטת הנאשמים לא היתה מלאה.
29.       יחד עם זאת, לא נוכל להתעלם מגילם של הנאשמים בעת ביצוע העבירה, שלמעט נאשם 2, זו הסתבכותם הראשונה עם החוק שתוצאתה הגשת כתב אישום נגדם, והעובדה שמעצרם ומעצר הבית הממושך גרמו להפסד שנת לימודים. אם יוטל עליהם עונש מאסר ולו בעבודות שירות יפגע הדבר ביכולתם לגשת לבחינות הבגרות. איננו סבורים שיש להקל או להחמיר עם הנאשם 4 ודינו צריך להיות זהה לנאשמים שבעלו את המתלוננת, שכן הנאשם 4 חדל ממעשה הבעילה רק משום שהקונדום נפל מאבר מינו.
30.       נאשם 2 עבר את העבירה בעת שהיה עליו לשהות במעצר בית בגין עבירה אחרת עליה הועמד לדין ונידון, בין היתר לששה חודשי מאסר. בנוסף, תלויים ועומדים נגדו ארבעה תיקים פליליים וגזר הדין בגינם אמור להינתן בימים אלה. העובדה שהעבירה בתיק זה נעברה תוך הפרת צו בית משפט, מצדיקה החמרה בענישה. לפיכך, אנו דנים את הנאשם 2 לעונשים הבאים:             (א) שלושה חודשי מאסר לריצוי בפועל, שמניינם יחל מתום ריצוי עונש המאסר שהוטל עליו בת"פ 602/05, של בית משפט זה.
--- סוף עמוד  27 ---
(ב) מאסר על-תנאי של ששה חודשים והתנאי שהנאשם לא יעבור תוך שלוש שנים מיום שחרורו עבירות על סימן ה' לפרק י' לחוק, למעט עבירות על סעיפים 349 ו-352 לחוק.
(ג) לפצות את הנפגעת בסך של 3,500 ₪. 31.       את כל אחד מהנאשמים 3, 4, 6 ו-7 אנו דנים:
(א) ארבעה חודשי מאסר שירוצו בעבודות שירות, כדלהלן:
הנאשם 3: ירצה את עונש המאסר בעבודות שירות ב"בית אליסיה", רח' המצור 1, ירושלים, טלפון: 02-5630291. שעות העבודה הינן בימים א-ה בין השעות 07:30-14:30 ובערבי חג בין השעות 07:00-12:00. סוג העבודה: אחזקה וסיוע, שירותים או מנהלה. מועד תחילת העבודה - ביום 4.7.07.
הנאשם 4: ירצה את עונש המאסר בעבודות שירות בבית אבות "עידן הזהב", רח' אלעזר הגדול 13, ירושלים, טלפון: 02-6790722. שעות העבודה הינן בימים א-ה בין השעות 08:00-14:00 ובערבי חג בין השעות 08:00-12:00. סוג העבודה: אחזקה וסיוע, שירותים או מנהלה. מועד תחילת העבודה - ביום 4.7.07.
הנאשם 6: ירצה את עונש המאסר בעבודות שירות בבית אבות "סן-סימון נווה הורים", רח' מעלה זאב 3, ירושלים, טלפון: 02-6403333. שעות העבודה הינן בימים א-ה בין השעות 08:00-15:00 ובערבי חג בין השעות 07:00–12:00. סוג העבודה: אחזקה וסיוע, שירותים או מנהלה. מועד תחילת העבודה - ביום 1.11.06.
הנאשם 7: ירצה את עונש המאסר בעבודות שירות בבית אבות "עידן הזהב", רח' אלעזר הגדול 13, ירושלים, טלפון 02-6790722. שעות העבודה הינן בימים א-ה בין השעות 08:00-14:00 ובערבי חג בין השעות 08:00-12:00. סוג העבודה: אחזקה וסיוע, שירותים או מנהלה. מועד תחילת העבודה - ביום 8.11.06.             שעות העבודה של הנאשמים לא יעלו על 6 שעות ביום.             המפקח האחראי הינו מר אלול מיימון, טלפון נייד שמספרו 050-6279004 .
--- סוף עמוד  28 ---
על כל אחד מהנאשמים להתייצב במועד שנקבע לריצוי עונשו בשעה 08:00 במפקדת גוש מרכז רמלה 72100. אוטובוס מתחנה מרכזית רמלה או לוד, שמספרו 247. על הנאשמים לעדכן את משרד הממונה בכל שינוי, אם יחול, בכתובת מגוריהם. כמו-כן, עליהם לעמוד בתנאי הפיקוח וביקורות הפתע. כל הפרה בעבודות השירות תביא להפסקה מינהלית ולריצוי העונש במאסר ממש.
(ב) למאסר על-תנאי של ששה חודשים והתנאי שהנאשמים לא יעברו מהיום עבירה על סימן ה' לפרק י' לחוק, למעט עבירות על סעיפים 349 ו-352 לחוק.
(ג) צו מבחן למשך שנה, לפי סעיף 1(1)(א) לפקודת המבחן [נוסח חדש], התשכ"ט-1969. על שירות המבחן למצוא במסגרת צו זה פנימיה לנאשם 3.
(ד) לפצות את המתלוננת בסך של 3,500 ₪, כל אחד.
32.       הנאשם 5 נרתע ברגע האחרון ולא בעל את המתלוננת, מנגד הוא לא מנע מיתר הנאשמים לבעול את המתלוננת. מאחר שלנאשם 5 היתה תובנה חלקית באותו מעמד מכוער ומשפיל כי המעשה אסור, החלטנו במקרה זה לקבל את המלצת שירות המבחן ולהטיל עליו צו מבחן למשך שנה. על שירות המבחן לנוער למצוא לנאשם פנימיה שאליה יוכל לעבור. כמו כן, ניתן צו שירות לתועלת הציבור ועל הנאשם לבצע 300 שעות של"צ, לפי תוכנית שיגיש שירות המבחן לנוער, במסגרת שתימצא מתאימה עבורו וזאת תוך שלושים יום מהיום. גם על הנאשם 5 לפצות את המתלוננת בסך של 3,500 ₪. כמו-כן אנו דנים אותו למאסר על תנאי של ששה חודשים. בתנאי שלא יעבור תוך שלוש שנים מהיום עבירות על סימן ה' לפרק ח' לחוק למעט עבירות על סעיפים 349 ו-352 לחוק.
33.       בסיום פסק דיננו ברצוננו להפנות מספר מילים לנפגעת: אין את אשמה במה שאירע לך. נפלת קורבן בידי חבורת נערים אטומים וחסרי לב, אשר ראו בך חפץ למילוי מאווייהם המיניים. גם סביבתך החברתית ובני משפחתך לא השכילו להבין זאת והם תולים בך את האשם למה שאונה לך. עליך לאזור כוח ולהתמודד בעזרת גורמים טיפוליים כדי להביא מזור לכאבך ולפחדיך, ולפתוח דף חדש בחייך.
--- סוף עמוד  29 ---
זכות ערעור לבית המשפט העליון תוך 45 יום.
המזכירות תשלח העתק מפסק הדין לשירות המבחן ולממונה על עבודות השירות בשרות בתי הסוהר.
ניתן היום, כ"ז אלול תשס"ו (20 בספטמבר 2006), במעמד ב"כ המאשימה, הנאשמים ובאי-כוחם.
משה רביד, שופט
אורית
אפעל-גבאי, שופטת
אהרן פרקש, שופט
--- סוף עמוד  30 ---
ב"כ נאשם 3 - עו"ד יחיא: אני מופיע במקום עו"ד רוזנטל. אני מבקש לנכות את ימי המעצר שהם חודש וחמישה ימים מעונש המאסר שהוטל עליו. עונש המאסר בעבודות שירות ממילא נדחה לשנה הבאה ולכן אני לא מבקש עיכוב ביצוע כי יש עיכוב ביצוע ממילא, לרבות תשלום הפיצוי.
נאשם 3 הפקיד 6,000 ₪ במסגרת תנאי המעצר, כאשר אלו נלקחו בהלוואה שהגיע מועד פרעונה.
ב"כ נאשמים 4 ו- 6 – עו"ד המבורגר: אבקש לנכות את ימי המעצר, הם היו עצורים שבועיים בתיק הזה. לגבי נאשם 6 – אבקש עיכוב ביצוע של 45 יום או עד למתן פסק דין בערעור וכן אבקש לעכב את תשלום הפיצוי. מדובר בחוב אזרחי, אך במידה והכסף ישולם, איני רואה דרך שהנאשם יוכל לקבל אותו בחזרה.
ב"כ נאשם 5 – עו"ד שנקולבסקי: בתחילת הפרוטוקול הקודם נאמרו על ידי דברים ששובשו בפרוטוקול. אני לא מבקש תיקון.
אני מבקש לקבוע את מועד הפיצוי שנפסק, לחודש פברואר, כדי שהמשפחה תתארגן ואם יוגש ערעור וזה ישתנה, נגיש עיכוב ביצוע.
ב"כ נאשם 7 – עו"ד הורוביץ: אבקש, מאחר והוא תלמיד כיתה יא', אבקש שמועד תחילת ריצוי העונש יהיה בסוף כיתה יא', כדי ששנת הלימודים לא תרד לטמיון. כמו כן לדחות את תשלום הפיצוי במספר חודשים, כדי לאפשר למשפחה להתארגן ושהסכום לא יצבור ריביות מסוימות.
ב"כ נאשם 2 – עו"ד עוואודה: הנאשם היה עצור בגין תיק זה בלבד, מיום 11.1.06 עד 15.2.06. אני מבקש שתקופה זו תנוכה מתקופת המאסר שהוטלה על הנאשם בתיק זה. כמו כן אבקש לדחות את מועד הפיצוי למתלוננת.
עו"ד שהם: לא קראתי את גזר הדין ולכן איני יודעת מהם השיקולים שעמדו בפני ביהמ"ש לעניין ימי המעצר ולעניין ההסתברות ולעניין דחיית מועד ביצוע עבודות השירות ואני מרגישה שאני טוענת באפלה בעניין זה.
לגבי נאשם 2 – אני צריכה לערוך בירור מול התיקים, ככל שהכוונה של ביהמ"ש היתה שהעונש יהיה 3 חודשים בגין התיק הזה ויש תקופת מעצר שהוא ישב רק בגין התיק הזה, לא יהיה בעיה לנכות. ככל שזאת עמדת ביהמ"ש.
--- סוף עמוד  31 ---
ניכויי המעצר – לא קראתי את שיקול הדעת, אם ביהמ"ש קבע עונש בעבודות שירות שאינו עונש מאסר, לא ראוי לנכות מזה. הדברים עמדו בפני ביהמ"ש.
לגבי מי שביקש עיכוב ביצוע – אני מסכימה לעיכוב לעניין התשלום. מכיוון שמדובר במי שמתכוון לשלם את הכסף, עדיף שיוכל לשלם.
לגבי בקשות עיכוב ביצוע של עבודות השירות – לגבי הדחייה ליולי – איני יודעת את שיקול הדעת. אני לא רואה מקום לדחות את זה. הנאשמים ממילא במעצר בית וממילא גם אחרי העמדה העונשית שלנו, ביהמ"ש קבע שהם נשארים במעצר בית. מעבר לכך אנחנו לא חושבים שצריך להציל את שנת הלימודים הזו לגבי הנאשמים האלה. מי שביהמ"ש חשב שצריך לעשות את זה, שיעשה את זה, ואם רוצים שיגישו ערעור.
אחרי שעיינתי בגזר הדין של כב' השופט חבש ולאור דברי חברי ש-10 ימים שרשומים שם הן ב-2005 ולא ב-2006, אני מסכימה שהנאשם 2 היה עצור מיום 11.1.06 עד 11.2.06 אך בגין תיק זה. לגבי הבקשה של נאשם 3 להשיב את הפקדון שהופקד במסגרת תנאי השחרור, בשים לב לכך שמדובר בהלוואה שניטלה על ידי הורי הנאשם ולכך שהעונש שנגזר הוא מאסר בעבודות שירות, אני מסכימה לבקשה.
החלטה
לפנינו בקשות שונות המתייחסות לעונשים שהוטלו על הנאשמים בגזר הדין.
אשר לבקשה שעניינה עיכוב ביצוע עונש המאסר בעבודות שירות שהוטל על הנאשמים 6    ו-7, אנו מעכבים את ביצוע העונש למשך 45 ימים לצורך הגשת ערעור.
החיוב לפצות את המתלוננת נקבע בזאת ליום 15.2.07, וזאת לגבי כל הנאשמים.
בכל הנוגע לניכויי תקופות מעצר, איננו סבורים, כי יש מקום לנכות תקופות מעצר בנוגע לנאשמים שנגזר עליהם עונש מאסר לריצוי בעבודות שירות. אשר לנאשם 2, אנו מורים על ניכוי תקופת המעצר מיום 11.1.06 עד ליום 15.2.06 מעונש המאסר של שלושה חודשים שהוטל על הנאשם בתיק זה.
הפיקדון שהופקד על ידי נאשם 3, במסגרת תיק המעצר – יוחזר לו.
--- סוף עמוד  32 ---
ניתנה היום, כ"ז באלול תשס"ו (20 בספטמבר 2006), במעמד הצדדים.
5129371
5129371
5129371
משה רביד 54678313-20001/06 546783135467831354678313
משה רביד, שופט
אורית
אפעל-גבאי, שופטת
אהרן פרקש, שופט
נוסח מסמך זה כפוף לשינויי ניסוח ועריכה --- סוף עמוד  33 ---
____________________________________________________________________________________________________ תפח (י-ם) 20001/06 ‏ ‏ מדינת ישראל נ' פלוני ____________________________________________________________________________________________________ www.nevo.co.il ____________________________________________________________________________________________________